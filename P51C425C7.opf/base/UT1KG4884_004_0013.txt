༄༅། །ཆོས་ཀྱི་རྗེ་མཚུངས་མེད་གྲགས་པ་རྒྱ་མཚོའི་རྣམ་ཐར་

མེ་ཏོག་གི་ཕྲེང་བ་ཞེས་བྱ་བ་བཞུགས་སོ། ། གང་ཞིག་དབྱིངས་ལས་མི་གཡོ་གདོད་མའི་མགོན། །རང་བྱུང་ལྷ་ནི་ཀུན་བཟང་ཡབ་ཡུམ་དང༌། །རྡོ་རྗེ་འཆང་སོགས་བརྒྱུད་པའི་བླ་མ་ལ། ། གསོལ་བ་འདེབས་སོ་བྱིན་གྱི་བརླབ་ཏུ་གསོལ། །ཡི་དམ་དཀྱིལ་འཁོར་ལྷ་ཚོགས་ལྷག་པའི་ལྷ། །མཁའ་འགྲོ་དམ་ཅན་རྒྱ་མཚོའི་ཚོགས་རྣམས་ ཀྱིས། །དངོས་གྲུབ་རྣམ་པ་གཉིས་སྩོལ་བར་ཆད་སོལ། །བདག་ཉིད་དད་པའི་ཡིད་རབ་གཡོས་པ་ལས། །དད་ལྡན་སློབ་མའི་དང་བ་འདྲེན་བྱེད་དུ། ། དཔལ་ལྡན་བླ་མའི་རྣམ་ཐར་མདོ་ཙམ་བྲི། །དེ་ལ་ནོངས་པ་མཆིས་ན་བཟོད་མཛད་རིགས། །དེ་ལ་འདིར་བདག་གི་བླ་མ་དམ་པ་རྣལ་འབྱོར་གྱི་དབང་ཕྱུག་དེ་ཉིད། དང་པོ་ཡུལ་མཆོག་ཏུ་གྱུར་པ་རིགས་རུས་ཀྱི་ཆེ་བར་སྐུ་བཞེས་ཚུལ། གཞོན་ནུའི་ཚེ་ནས་ཆོས་ཀྱི་སྐལ་བ་ཡོད་ཚུལ། དེའི་སྟོབས་ཀྱིས་ཆོས་ཀྱི་སྒོར་ཆུད་ཚུལ། དེ་ལས་མཁས་གྲུབ་ཀྱི་བླ་མ་བསྟེན་ཚུལ། དེ་རྣམས་ལས་དམ་པའི་ཆོས་ལ་ཐོས་བསམ་སྒོམ་པ་མཛད་ཚུལ། དེ་ནས་གྲྭ་བུ་སློབ་དང་སེམས་ཅན་སྤྱི་ལ་ཕན་པ་མཛད་ཚུལ། བར་ཆད་དང་ལོག་འདྲེན་བཏུལ་ཚུལ། ཡི་དམ་ལྷའི་སྣང་བ་ཐོབ་ཚུལ། བླ་མ་རྣམས་ཀྱིས་ལུང་བསྟན་ཐོབ་ཚུལ། ཐ་མ་དག་པའི་དབྱིངས་སུ་གཤེགས་ཚུལ་སོགས་དོན་བཅུས་བསྟན་པ་ལས། དང་པོ་ལྟར ་ན། ཡུལ་ནི་དམ་ཆོས་དར་ཞིང་དགེ་བཅུ་ལ་སྤྱོད་པའི་གནས་གྲ་གཙོ་བོ་གྲོང༌། ཡབ་ནི་ཀུན་དགའ་འབུམ་ཞེས་འབྲོམ་སྟོན་པ་རྒྱལ་བའི་འབྱུང་གནས་ནས་བརྒྱུད་པའི་འབྲོམ་གྱི་རིགས། སྙེ་མོ་གཞུ་ཀུན་དགའ་ར་བ་ཀ་བ་བརྒྱད་ཅུའི་བདག་པོ་བུ་རེ་སྐྱེས་པ་དང་འབུམ་ཚར་རེ་བཞེངས། གཙུག་ལག་དེར་གདན་འདྲེན་རབ་གནས་བུའི་རྐང་ཚུགས་བྱེད་པས། མིང་ལ་འབུམ་ཞེས་པའང་དེ་ཡིན་པར་འདུག ། ཡུམ་ནི་སངས་རྒྱས་རིན་ཆེན་གྱི་བུ་མོ་བསམ་འགྲུབ་འབུམ་གཉིས་ལས། སྲས་ནི་གསུམ་ཡོདཔ་ལས། དྲུང་པ་ཉིད་འབྲིང་པོར་འཁྲུངས་པར་འདུག །གཉིས་པ་ལྟར་ན། སྐུ་ན་གཞོན་ནུའི་དུས་ནས། ཆོས་ལ་མོས་པ་དད་པ་ངེས་འབྱུང་ཡོད་པས་སེར་གཟུགས་ལ་དགའ་བ།

མ་ཎི་སོགས་ཞལ་འདོན་ཕྲན་ ཚེ ག་ལ་བརྩོན་པ། ཁྱད་པར་ཡི་གེ་འབྲི་ཀློག་ལ་ཐུགས་སོང་ནས། སློབ་དཔོན་ལས་ཀློག་རྒྱུ་མ་བྱུང་ནའང༌། ངེད་རང་གི་དྲུང་ཕ་ཁུ་ཕ་ཇོ་ལ་ཀ་ཁ་འབྲི་ནུས་གང་ཤེས་བསླབས། དེ་ནས་དཔེ་ཆོས་ཤོག་ཚལ་བ་དང་ཡན་པ་ཁྱེར་ནས་ལས་ཀའི་ཞར་ལ་བསླབས་པས་བརྡའ་འཇོལ་བ་བྱུང་གསུངས། ཇོ་བོ་ཆེ་བ་ཧོར་འདྲ་བྱེད་པས་ཡི་གེ་ལ་ནན་དུ་བསླབས། བདག་གིས་གཡོག་གི་ཞར་ལ་བསླབས་པ་མ་གཏོགས་མ་བྱུང་སྟེ། ཞར་གྲབ་ཙམ་བྱུང་བས། ཨ་མས་ཀྱང་ཁོ་བོས་ཞར་ལ་བྱས་པ་འདི་དྲག་པ་འདུག་ཟེར་ནས། ང་རང་སློབ་བཅུག །ཇོ་ཇོ་ལ་གཡོག་འཆོལ་བ་ཡང་དུ་མར་རེ་བྱས་དུས། དེ་རྣམས་ཀྱི་གཟུགས་ཀྱག་ཀྱོག་བྲིས་པས་དུམ་པ་ཤེས། སྟེང་དུ་ཇོ་ཇོ་ཡི་གེ་སློབ་པར་བཏང་ནས། བདག་གིས་རྩམ་པ་ལ་ཕྱིན་པས། ཇོ་ཇོ་ཡུལ་དུ་བྲོས་འདུག །ང་རང་གིས་ཁྱེར་བའི་རྩམ་པ་མ་ཟད་བར་ཞང་པོ་ལས་ཡི་གེ་བསླབས། ཞག་བརྒྱད་བསྡད། དེ་ནས་ཞང་པོ་ལ་རྩམ་པ་སྐྱིས་སྡོད་བསམ་པ། ཨ་མས་འཐབ་དོགས་ཡུལ་ལ་ཕྱིན། དཔེ་ཆ་འབྲི་ཐུབ་ཙམ་པའི་ཡི་གེ་འདི་དེ་ཡིན་གསུངས། གསུམ་པ་ལྟར་ན་ཞང་པོ་ལ་བཙུན་པ་གཅིག་བྱེད་བསམ་པ་ཡིན་བྱས་པས། དེ་ག་དྲག་ཟེར། ང་རང་ཡང་བློ་ཡུལ་དུ་དེ་ཁ་བཅངས་ནའང༌། མ་སྐྱུར་མ་ཕོད་པ་དང༌། ནུ་བོ་ཡང་ཆུང༌། ཇོ་ཇོ་ནང་སོར་བསྡད་པས། མས་གང་ཡང་མི་ལྕོགས་པར་འདུག་པས་ལོ་གཉིས་འགྱངས། དེ་ནས་འདི་ཚོ་ལ་ཟིན་པའི་དུས་མི་འདུག །ཏིག་པོ་མེད། ང་རང་ཆོས་ལ་འགྲོ་བསམ། ཡོ་བྱད་འདྲ་བ་ལྐོག་ཏུ་མཚོན་པ་བསགས། ཇོ་ཇོ་ལ་གྲོས་ཤིག་འདེབས་དགོས་བསམ་དོལ་གཞིས་ཁར་ཕྱིན་པས། གྲོས་མེད་པའི་སྟེང་དུ། ངུ་ཞིང་འདིའདྲ་ཕོད་པ་ཟེར། མི་ཤི་བ་ཁད་ཟེར་ནས། ངའི་ཕྱི་ལ་ཡུན་རིང་དུ་བྱུང༌། མ་བྱེད་ཟེར་བས། གདོང་དུ་དེ་ཁ་ལགས་བྱས། ཁོང་དང་བྲལ་ནས་ཐག་རིང་དུ་སོང་ནས་ཁྱོད་ལ་ཏིག་ཏིག་མེད། ང་རང་བཙུན་པ་རང་བྱེད་བསམ། དེ་ནས་ཡུལ་དུ་སླེབ་ཨ་མ་ཇོ་ཇོ་འདི་སྐད་ཟེར། ཁྱོད་ཅི་བསམ་པ་ཡིན ། ངས་ནི་ཆོས་ཤིག་དང་འཕྲད་ན་རང་ལ་དགའ་ཞིང་ཁྱོད་ལའང་ཕན་ཐོགས་པ་ཡོང་ཟེར་བ་སོགས་ཁེ་ཉེན་མང་དུ་ལབ་ཀྱང་ང་ཤི་བ་ཁད་ཟེར་ཞིང་ངུ་བ་ཡང་བྱེད་པས།

ཁྱོད་འབྱུང་མེད་མ་ཞིག་འདུག །ང་འགྲོ་བླ་མ་དེ་ནི་སངས་རྒྱས་དངོས་ཡིན། ཁྱོད་རང་ཡང་བཙུན་མ་བྱེད་ན་སང་ཤོག་བྱས། མ་དང་གཉེན་བཤེས་ལ་འདུན་པ་བོར་རོ། ། ཚེ་འདི་ལ་ཕྱི་མིག་མ་བལྟས་པར་ཡོང་དུས། སྒོར་སླེབས་པས་ནང་སོ་དྲུང་བྱང་སེམས་བུ་འདྲེན་དཔལ་བ་དེ། ཐུགས་ལ་འདོགས་པས་རིབ་ཙམ་མཛད་མཇལ་དུ་འགྲོ་བསམ། ཕྱི་ནས་འདི་ལྟར་འགྲོ་ཞུས་པས། མི་དྲག་ཨ་མ་ཉེན་མོ་སྙིང་རྗེ་གསུངས། ཅིས་ཀྱང་འགྲོ་བའི་ལམ་ཡིན། ཨ་མ་ཡང་གཞན་བྱས་པ་ནི་མིན་ཆོས་བྱས་ནས་སྙིང་མི་རྗེ་ཞུས་པས། འོ་ན་ཆོས་མགོ་ཐོན་པར་གྱིས། འདི་ལ་འཐུད་གྱིས་གསུང་སྣམ་བུ་གཅིག་ཇ་སྦྱོར་གཉིས་ཙམ་ཞིག་གོས་ཁ་གང་རྣམས་གནང་བྱུང་དེ་ཚོ་ཡར་ཁྱེར་ཕྱིན། བྱམས་སྡིངས་སུ་སླེབས་པ་ཙམ་གྱིས་སེམས་ལ་དགའ་བ་དཔག་དུ་མེད་པ་བྱུང༌། དེ་དགོངས་ཞང་པོས་སྙན་ཞུས་ཕུལ། སང་ཞོགས་དེ། ང་རང་གི་ལོ་ཉི་ཤུ་རྩ་གསུམ་བྱི་བ་ལོ་ཟླ་བ་ཡར་ངོའི་གྲལ་ཚེས་བཟང་པོ་ལ། མཁན་སློབ་སྤྲུལ་སྐུ་རིན་པོ་ཆེ་དང༌། འཁྲུལ་ཞིག་རིན་པོ་ཆེ་རྣམ་གཉིས་དགེ་འདུན་དང་བཅས་པའི་དྲུང་དུ་རབ་ཏུ་བྱུང་སྟེ། མིང་ཡང་མཚན་གཉིས་ཀ་ནས་སྦྱར་ཏེ། གྲགས་པ་རྒྱ་མཚོ་ཞེས་གནང་བས། དུས་དེ་ནས་འཇིག་རྟེན་ལ་སྤྲོ་བ་བཅད ། དམ་པ་ཆོས་ཀྱི་སྒོར་ཚུད་པ་ཡིན་གསུང༌། ཁྱེད་ཚོ་ཆོས་བྱེད་པ་ལ་གེགས་མེད་པར་བྱས་ཆོག་པ་དགའ་བོ་རང་ཡིན། སློབ་གཉེར་གཞན་ལ་འབུངས། ང་བཙུན་པ་བྱེད་པ་ལ་དཀའ་བ་དེ་ཙམ་བྱུང་གསུང༌། བཞི་པ་ལྟར་ན་རྩ་བའི་བླ་མ་མཐར་ཐུག་ཞེན་ཆེ་ཞིང༌། གཙུག་གི་ནོར་བུ་བཞུགས་པ་རིན་པོ་ཆེ་སྤྲུལ་སྐུ་བ། འཁྲུལ་ཞིག་རིན་པོ་ཆེ་བྱ་བཏང་ཆོས་རྗེ་གུ་ཡངས་ཡན་པ་བློ་བདེ། མཁས་གྲུབ་དཔལ་ལྡན་རིན་ཆེན་ཆོས་རྗེ་གྲགས་དོན་པ། མཁས་གྲུབ་པདྨ་བཟང་པོ་རྣམས་ཡིན་གསུངས། ངེད་རང་ཡང་དེ་གོ་རྒྱུན་གྱི་ཕྱག་མཆོད་བསྡུས་པ་ཙམ་ལ། དེ་རྣམས་ལ་མཛད་པ་འདུག་པས། གཞན་ཡང་ཆོས་ཀྱི་རྗེ་རིན་པོ་ཆེ་བསོད་ནམས་བཟང་པོ་སོགས་ཀྱིས་ཁྲིད་མ་བུ་ཚང་བར་གནང་བས་གྲོལ་བ་ཆེར་ཐོང་བ་དང༌།

རྟོགས་ལྡན་རིན་ཆེན་དཀོན་མཆོག་རྡོ་རྗེ་ལ་སོགས་ཀྱིས་ཞེན་མེད་ཀྱི་སྤྱོད་པས་བློ་སྣ་འགྱུར་བ་དང༌། ཆོས་རྗེ་བཀྲས་དཔལ་སོགས་ལ་གསང་སྔགས་ཀྱི་དབང་བཀའ་དང༌། ཕ་རོལ་ཕྱིན་པའི་ལུང་སྣ་འགའ་ཟུང་གིས་འབྲེལ་བའི་བླ་མ་དམ་པ་མང་དུ་ཡོད་པ་ཞབས་ཏོག་གསུམ་གྱིས་མཉེས་པར་བྱས་ནས་བསྟེན་པ་ཡིན་གསུང༌། ཞབས་ཏོག་གསུམ་ལ་སྒྲུབ་པའི་ཞབས་ཏོག་ཉམས་ལེན་སྒོམ་པ་མཛད་པའི་སྐབས་སུ་འབྱུང་བ་ལགས། ཡོ་བྱད་ཀྱིས་མཉེས་པ་ཆེར་མ་བྱུང་ནའང༌། བསྟན་པ་རིན་པོ་ཆེའི་ཞབས་ཏོག །བླ་མའི་བཀའ་དྲིན་གསོབ་བྱེད་ཕ་མའི་དྲིན་ལན་ཁེལ་བྱེད་ངེད་རང་གི་དགེ་སྦྱོར་གྱི་བར་ཆད་ཞི་བའི་ཕྱིར་དུ། དང་པོ་ལ་བསོད་སྙོམས་བྱས་པའི་ནས་མཚོན་པ་གཅིག་ལ་བརྟེན། བྱམས་སྡིངས་སུ་ཁྲིད་ཆེན་མོའི་ཚོགས་མ་བུ་ཕྱག་རྟེན་གང་འོས་དང་བཅས་པ་ཆོས་རྗེ་རིན་པོ་ཆེ་ཞང་དབོན་པས་གཙོ་མཛད། ཆོས་ཞུ་ཕྱེད་དང་ཉིས་བརྒྱ་ཙམ་ལ་ཞུས། དང་པོ་ཆོས་ཞུ་བའི་རྐང་བྱས ། གཞན་པའི་རྒྱུ་ཆ་རྐྱེན་གྱིས་ལྕོགས་ཀྱང་སྙིང་གིས་མཆུན་པ་དཀའ་ཙམ་བྱུང་བ་ལ། བདག་གིས་བྱས་པས་བླ་མ་མཆེད་གྲོགས་དང་བཅས་ཤིན་ཏུ་མཉེས་མགོ་ལེགས་ཏེ། རྟིང་དུ་མང་དུ་བྱས་ཆོག་པ་བྱུང་གསུང༌། རིན་པོ་ཆེ་གྲགས་དོན་པས་གྲ་ཐང་དུ་རྒྱལ་བའི་བཀའ་འགྱུར་རོ་ཅོག་བསྟན་འགྱུར་དང་བཅས་པ་གནང་དུས་ཆོས་ཉན་རྣམས་ལ་ཚོགས་འཁོར་གཅིག་གཉིས་དང་གཟིམས་ཁང་དུ་གདན་མང་དུ་ཞུས། དྲུང་དུ་ན་བཟའ་སོགས་འབུལ་བས་མཉེས་པར་བྱས། དེ་ནས་དཔལ་སྡིངས་སུ་ཕེབས། རྡོ་རྗེ་ཕྲེང་བའི་དབང་གནང་དུས་དབང་ཞུ་རྣམས་ལའང༌། དབང་ཁྲལ་གྱི་དད་བསྐུལ་མཚོན་པ་བསྡུས། ངེད་རང་གི་གཞི་གང་འདུག་བླངས་དུས། དང་པོ་འཛུགས་སྟོན་བཟང་པོ་གཅིག་བྱས། དབང་ཞག་རེ་ཚོགས་དང༌། ཐོན་པའི་ཉིན་ཚོགས་ཕུན་སུམ་ཚོགས་པ་དང༌། དྲུང་དུ་དབུ་ཞྭ་ན་བཟའ། སྣམ་བུ་འཇམ་པོ་སོགས་དགུ་ཚན། ནས་རྒྱབ་དགུ་ཤ་ཁོག་བཅུ་གཅིག་མར་དུམ་གཅིག་རྣམས་ཕུལ། གངས་ཁྲོད་དགོན་པར་གསང་སྔགས་གསར་སྙིང་གི་རྒྱུད་འབུམ་གཉིས་གནང་དུས་རྒྱུད་མཆོད་ཚོགས་འབུལ་བ་སོགས་ཞུས།

ཡང་དེ་གར་རྒྱུད་སྔ་ཕྱི་བར་གསུམ་གྱི་ཆོས་ཞུས་དུས་ཀྱང་འབུལ་བ་ཚོགས་རྣམས་ཞུས། མདོར་ན་ཆོས་དབང་གདམས་པ་གང་དང་ཅི་ལ་གང་འཚམས་ཀྱི་འབུལ་བ་དབང་སྟོན་ཆོས་སྟོན་གྲོགས་མཆེད་རྣམས་ལ་ཚོགས་ཕལ་ཆེར་བྱས། བྱ་བཏང་བྱས་དུས་ངེད་རང་ལ་བྱེད་རྒྱུ་མེད་པར་ཕན་གཟན་བཀལ་བ་ཡང་དུམ་བུ་བྱུང་གསུང༌། གཞན་ཡང་དབོན་པོ་ཆོས་དཔལ་དང་དག་དབང་རྣམ་རྒྱལ་སྤུན་གཉིས་ཀྱི་བཤད་གསར་སོགས་ལ་ང་རང་གི་རྒྱུ་རྣམས་བཏོན། རྩེ་ཐང་དུ་མར་ཇ་སྟོང་ཚད་འབུལ་བ་སོགས་ལན་གཉིས་དང༌། གྲ་ཐང་བྱམས་གླིང་རྣམས་སུ་ཚར་འགྱེད་དང་བཅས་པ་རེ་བྱས། རྟིང་དུ་ངེད་རང་གི་ཐབ་ཀྱང་འགྲོས་སྒོ་ཆེས་པ་དང༌། སྐྱོང་དགོས་ཀྱང་མང་བས་ལེན་མ་གཏོགས། ཆོས་ཕྱོགས་ལ་གཏོང་བའི་འདོད་ཆེན་པོ་ཡོད་དེ་དཀའ་མོ་འདུག་གསུང༌། དང་པོ་དེ་དུས་ང་རང་གི་ཁ་མིན་པ་སྐྱོང་དགོས་མེད་པས་ཕ་མ་ལ་ཡང་ཡོག་མི་ཡོང་ཙམ་བྱས། ཨ་མ་འདས་དུས་མ་ཤི་ཙམ་ནས་དམིགས་པ་དང་འཕོ་བ་གང་ཤེས་ཡོད། ཤི་ནས་དེ་མ་ཐག་གསུང་སྒྲོགས་པ་བཞག །དཀོན་མཆོག་ལ་མཆོད་པ་ཕུལ། དགོན་པ་ནས་གང་དགོས་ཀྱི་ཡོ་བྱད་བླངས། ཇོ་ཇོ་ཉེ་རིང་གི་མ་སླེབས་གོང་དུ་བླ་མ་མཆོད་གནས་སོགས་བཟང་རགས་སྤྱན་དྲངས། འདས་ནས་ཞག་གསུམ་སོང་དུས་ཆོ་ག་ཚུགས་ཞག་ལྔ་སྦྲེལ་ཙམ་དུ་བྱས ། ཡུལ་མི་དང་དགོན་པ་ནས་དགེ་འདུན་རྣམས་ལ་འགྱེད་མི་ལ་མི་འཆོར་བ་ཞིག་བྱས། བདུན་ཚིག་ཟླ་མཆོད་སོགས་ང་རང་གི ས ་བཟུང་ནས་མ་ཆགས་ཙམ་ལོ་མཆོད་རྟེན་བཞེངས་ཚུན་ཆད་ལ་བཅོམ་ལྡན་འདས་སྨན་བླའི་ཕོ་བྲང་དར་ཆ་དང་ཚོན་གྱིས་ངོམས་པ་འདི་བཞེངས་པ་ཡིན། སྡེ་པ་ཆེན་པོ་མིན་པ་གཞན་གྱིས་ འདད ་དང་ཆ་ལང་དཀའ་གསུང༌། བླ་མ་རྣམས་གཤེགས་རྗེས་སུ་དུས་མཆོད་རེ་ཙམ་འཛིན་པ། ཨོ་རྒྱན་གྱི་ཚེས་བཅུ་རེ་བྱེད་པ་ངེད་རང་གི་དགོན་པ་ཕན་ཚུན་དུ་སྒྲུབ་མཆོད་རེ་གསོ་བ། མ་ཎི་བ་རྣམས་ལ་ཚ་བ་རེ་འདྲེན་པ་སོགས་གང་ལྕོགས་ཀྱི་དགེ་བ་དང༌། བླ་མའི་ཕྱོགས་ལ་གཏོང་པས། མི་ཅི་བསམ་ཀྱང༌།

ངེད་རང་བློ་བདེ་བ་དང་འཕྲལ་ཡང་སྐྱིད་པར་བྱུང་གསུང༌། བདག་གིས་ཀྱང་ཙག་ཙག་ཅུག་མཛད་ཀྱང་མཛད་པ་ཆེ་བ་ལ་གཞན་དང་མི་འདྲ་བའི་ཐུགས་ཤོགས་ཆེ་བ་གསུངས་པ་བཞིན་ཡིན་པར་གོ །ལུས་ངག་གི་ཞབས་ཏོག་ལ་སྤྱིར་གྱི་བླ་མའི་ཞབས་ཏོག་ལ་དགེན་བཅུ ད ་མ་བྱས། ཁྱད་པར་གང་གིས་གསུང་པ་ལ་གསུང་བཅག་པ་མེད། དེ་ལས་ཀྱང་བྱམས་སྡིངས་སོགས་སུ་ནང་པའི་འདྲེན་འགུགས་དགོངས་པ་རྣམས་ལ་རྒྱགས་པ་དང༌། དང་གདོས་པའི་དཔེ་ཐུབ་པ་བྱས། བྱ་གཏང་ཆོས་རྗེའི་ཐུགས་བཞེད་ལ་འཚར་གཅིག་བཞེད་འདུག་པས། བསོད་སྙོམས་བྱས་ནས་གང་དེས་བསྒྲུབས་ནས་འབུལ་དགོས་བསམ། འཕན་ཡུལ་དུ་བཙལ་བས་མ་རྙེད། བྱང་སྟག་ལུང་དུ་འགྲོ་དགོས་བྱུང་ཡང་དམ་བཅའ་མཐར་སྐྱེལ་བསམ་སྟེ་བཙལ་བས་རྙེད་དེ་ཕུལ་བས་ཐུགས་མཉེས་པར་བྱུང་བླ་མ་གང་མཉེས་དེ་ལག་ན་ཡོད་ན་འབུལ། མེད་ན་བཙལ་ནས་རིན་གྱིས་བསླུ་བ་དད་པ་ཅན་ལ་འདུག་ན་བསྐུལ་བ་སོགས་བྱས་པ་ཡིན་གསུང་ཡང་རྫོང་དུ་ཁྲིད་ཀ་གསུང་པ་ལ་ཕྱག་དཔེ་སྐྱིད་སྨད་དུ་ལུས་ནས་མེད་གསུང་པ་ལ། གཞན་མ་རྣམས་ཨ་མདོ་བ་སོགས་ཀྱིས་ལམ་ལ་འཇིགས་ནས་འགྲོ་ཟེར་བ་མ་བྱུང༌། ཆོས་ཐུགས་རྗེས་འཛིན་ན་ངས་འགྲོ་ཞུས་པས། དེ་ལ་ཟླའོ་གཅིག་དགོས་གསུང་མི་དགོས་ཞུས་པས། གཞན་མ་དྲང་ཡང་ཡོད་གསུང་ངེད་གཉིས་ཕྱིན་ཕྱག་དཔེ་རྣམས་ངས་ཁུར་ཁོས་དར་དང་ཤ་དང་ལོ་ཆས་རྩམ་པ་རྣམས་ཁུར་ཡར་ཡོང་དུས། བྱེ་མ་ཀླུང་གྲོང་དུ་རྟ་པ་བཅུ་དང་ཐུག །རྒྱུག་པ་རིང་པོ་གཅིག་ཡོད་པས་རྟའི་སྣ་གོང་ལ་བརྒྱབ་སྟེ་གདོང་བླངས། ཁོ་འབྲོས་སུ་བཅུག་པས་ཚད་ནས་འབྲོས་པ་ཡང་མ་བྱུང་བར་འགྱེལ་ནས་ལུས་ཏེ། དྲ་བ་ན་གང་འདུག་དང་ལུས་ཆས་ཀྱང་ཤོར། ངས་རྟ་པ་གཉིས་གན་རྐྱལ་སྒྱེལ་བ་རི་ཟུར་དེ་ལ་འཛེགས་པས་ཕྱག་དཔེ་རྣམས་དྲངས་ཏེ། དྲུང་དུ་ལོ་རྒྱུས་ཞུས་པ། གོས་རྣམས་ངས་ཁུར་གཞན་མ་ཁོང་ལ་བསྐུར་ན་འཚེངས་པ་ཞུས་པས། ཉིད་དེ། འདི་ཀ་གོ་བཅད་གཞན་མ་རྣམས་ཤོར་ཀྱང་ངའི་དཔེ་ཆ་མ་ཤོར་བ་ལེགས་གསུང་མཉེས་པ་ཆེར་མཛད།

དེ་ལ་སོགས་ཏེ་བླ་མའི་གསུང་བྱུང་ན་ཕྱིས་ཀྱང་མི་དོར་བར་ཕྱིན་པ་མང་གསུང༌། གཞན་རྟེན་གསུམ་བཞེངས་པ། གུང་ཐང་དང༌། གྲ་ཐང་དང༌། ཞོང་སྟེངས་སོགས་ཀྱི་མཆོད་རྟེན་ཞིག་གད་གསོས་བྱེད་པ་ལ་ལུས་ཀྱིས་གང་ལྕོགས་འབུངས་པས་སྒྲིབ་པ་དག་པའི་རྟགས་རེ་ཙམ་བྱུང་བ་ཡོད་གསུང༌། ངས་ནི་གང་གསུང་བསྒྲུབས་པ་ལས། བླ་མའི་བཀའ་གཅོག་མ་མྱོང༌། ཁྱེད་ཚོས་བླ་མའི་བཀའ་བཅག་ན་སྐྱིད་པོ་མི་ཡོང་གསུང༌། ལྔ་པ་ལྟར་ན་བླ་མ་རྣམས་ལས་གདམས་ངག་ཐོབ་ཚུལ་གསན་ཡིག་ལྟར་ལགས། ཉིད་ཀྱིས་ཐོས་བསམ་ལ་སྦྱངས་པ་མཛད་ཚུལ་ནི། ང་རྒན་ཞུགས་ལྟ་བུ་ཡིན་པས་འཛིན་ཡོང་རྒྱུ་མེད། དང་པོ་རྫོགས་ཆེན་གྱི་གཏོར་མ་ཆོས་སྤྱོད་གསོལ་འདེབས། བླ་མའི་ལས་བྱང་ཆོས་སྐྱོང་བསྐང་གསོ། ཞི་ཁྲོའི་བསྒོམ་ཁོག་དོན་ཕྲིན། བསྐང་བཤགས་རྣམས་ཉིན་ནུབ་ཁ་སྦྱར་ཏེ་བཟུང་ནས་བསླབས། དེ་ནས་སྤྱོད་འཇུག །ཐེག་གསུམ་གསལ་བྱེད་རྣམས་བློ་ལ་ཆུ་རྒྱུག་པ་འདྲ་བྱས། དོན་ཡང་གང་ཤེས་གོ་བར་བསླབས། རྡོར་དབྱིངས་ལག་ལེན། ས་ཆོག་རྒྱས་པ། མཆོད་གར་ལ་སོགས་ཆ་ལག་ཚང་བ་དང༌། ཚེ་དཔག་མེད་གྲུབ་རྒྱལ་མ ། ལྷ་དགུ་མ ། ཀུན་རིག་གཞན་ཕན་འོད་ཟེར་ཆ་ལག་དང་བཅས་རྒྱུད་སྡེ་ལྔའི་སྒྲུབ་མཆོད་བྱེད་ལུགས་རྒྱས་པ། བདེ་མཆོག་ལུ་ཧི་པ་རྣམས་ཁ་ཡོད་ལག་ཡོད་ཙམ་དུ་བསླབས་པ་ཡིན་གསུང༌། གཞན་ཡང་སྨན་ལྷ་ཀཾ་ཀ་ནི་སོགས་ཟབ་ཆོས་དང༌། བསྙུང་གནས་ཆོས་སྐྱོང་སྐོར་ལག་ལེན་དང༌། མདོ་ཕྲན་ཚེགས་སྨན་དཔྱད་སྐོར་ཕན་བྱ་དང་སྒྲའི་མཚམས་སྦྱོར་དུམ་གཅིག་སོགས་གང་ཤེས་འཛིན་ལ་ཁྱེར་ཁ་མེད་ནའང༌། སྒྱིད་ལུག་མ་བྱས་པར་དཀའ་བ་སྤྱད་དེ་བསླབས། ཁྱོད་འཛིན་ཡངས་དུམ་པ་འདུག །སློབ་གཉེར་བྱེད་པ་ལ་རྩམ་པ་སྐྱེལ་མཁན་དང་གེགས་མེད་པར་བྱས་ཆོག་པ་རྣམས་འབུལ་རྒྱུ་ཡིན། ང་འདྲ་བ་ཤི་ནས་དགོན་ཁོག་འདི་ཚོ་འཛིན་པ་དང༌། མྀའི་སྣ་ངོས་བསྟུན་བསྟུན་གྱིས་མི་འོང་གསུངས་པས་བདག་ལ་ཇི་ལྟར་གསུང་གསུང་པ་བཞིན་བྱུང༌། ད་ཉམས་ལེན་མཛད་ཚུལ་ནི་ཁྱེད་སྒོམ་བྱེད་འདོད་ན་འདི་འདྲ་བས་མི་ཡོང༌།

ངེད་ཚོ་དང་པོ་ཆོས་ལ་བློ་སོང་ཙ་ན་སྤྱིར་གྱིས་ཆོས་སྒོར་ཞུགས་ནས་དགོན་པ་དང་མ་བྲལ་ཙམ་དུ་བྱས་དུས་གལ་ཏེ་ཀླུངས་སུ་ཕྱིན་ནའང༌། ཁྱིམ་པའི་ནང་དུ་མི་འགྲོ་བར་ཞག་རེ་ཙམ་ལུས་ནའང་ཅོག་པུ་སོགས་འགེལ་བར་སྡོད་པ། ཁྱད་པར་བྱམས་སྡིང༌། ཞུལ་གང་པོ། རྫ་ སྤོ་མཐོ། ཚལ་མིན་རི་ཁྲོད། དཔལ་སྡིངས་ཀྱི་སངས་རྒྱས་སྒོམ་ཁོང༌། རི་བོ་བསམ་གཏན་གླིང༌། ཆོས་ལུང་གི་བྲག་ཕུག་ཞར་མ། ཡང་རྫོང་ལྷན་རྫོང༌། སྤང་པོ་སྡིངས། རི་བོ་བདེ་ཆེན་ལ་སོགས་ཏེ་བླ་མ་གོང་མའི་སྒྲུབ་གནས་དང་རི་བྲག་རྣམས་སུ་གོས་བེན་དུག་དང༌། ཁྱི་ཐུལ་རེ་དང༌། རས་རྐྱང་བྱས་དུས་རས་ལ་བརྟེན། ལྟོ་འབྲུལ། རྟག་ཏུ་ངུ༌། བདུད་རྩི་རིལ་བུ། དབང་ལག།ཆུ་སོགས་ལ་བརྟེན། དཀའ་ཐུབ་བཅུད་ལེན་མ་བྱས་དུས། རྒྱགས་ལ་སྲིས་སྲི་ཡགས་བྱས་ནས་མུན་ཁང་འདག་འབྱར། རི་མི་འབེབས་ཐབ་སྤངས་ལ་སོགས་མང་དུ་བྱས་པ་ཡིན། ཆོས་བྱེད་པ་ལ་ལྟོ་གོས་ལ་གྱོང་རེ་ཙམ་འགེལ་དགོས་པ་ཡིན། ཁྱེད་ཚོས་དཀའ་ཐུབ་སོགས་ཅིའང༌། ཆོས་ཉན་པའི་དུས་འདིར་དེ་རིང་གི་གྲོའི་རྐྱེན་མི་ཐེག་པར་ཆོས་ཐུན་ཆེ་ཙམ་བྱུང་ན་ང་ལ་འཐབས་ཚད་ཚད་ཡོད་པར་འདུག །དེ་ལ་བྱང་ཁ་བ་འདི་ཚོ་ཐབས་རྡུགས་པར་འདུག །དེ་འདྲས་མི་ཡོང༌། གོང་གི་བཞིན་དགོས་པ་ཡིན་གསུང༌། ང་དང་པོ་ནས་དཀའ་ཐུབ་སོགས་བྱེད་པ་ལ་བློ་འགྲོ་བས་གཞན་གྱིས་བྱེད་ཀྱི་ཟེར་བ་ལ་འགྲན་སེམས་སྐྱེས་པས། གྲོགས་མཆེད་གཅིག་བདུད་རྩི་རིལ་བུ་བྱེད་ཟེར་བ་ཐོས་པས་ང་རང་ཡང་ཟ་དགོས། དེ་རིང་རང་ཚོད་གཅིག་ལྟ་བསམ་ནས་ངེད་རང་གི་དྲི་མ་གཅིག་བཏང་ནས་དེ་ལ་གཡམ་པའི་ཐུར་མ་བཙུག་གྱུར་མིད་བྱས་པས། འདི་ལ་སྨན་སོགས་སྦྱར་བས་བཞིན་ཏེ་ཞིམ་བསམ་སྤྲོ་བ་སྐྱེས་གསུང༌། རྟིང་དུ་བཅུད་ལེན་སོགས་ཀྱི་ལུང་ཐོབ་ནས། ཞུལ་ར་རྒྱུད་ཕྱིའི་བསྙེན་པར་བྱེད་པའི་རིལ་བུ་བྱས

། ཟས་གཞན་གྱི་འཁྲི་བ་བཅད་ནས། སྔོན་ཏུ་ཟླ་བ་དྲུག །རྟིང་དུ་ཟླ་བ་བཞི་བྱས་པས་ཤིན་ཏུ་འཇམ་པར་བྱུང༌། བྱམས་ ལྡི ངས་སུ་དབྱར་ཟླ་བ་དྲུག་ཐབ་སྤངས་བྱས། རྩམ་ཁལ་ཕྱེད་དང་གཉིས་ལ་བརྟེན་ནས། དགེ་སྦྱོར་སྨར་བར་བྱུང༌། ཡང་བྱམས་ ལྡི ངས་སུ་ལོ་མཚམས་གཅིག་གི་ཁོངས་སུ། རྒྱུད་སྡེ་ལྔའི་སྒྲུབ་མཆོད་བསྙེན་པ་བྱས་པས་བར་ཆད་ཀྱི་སྣང་བ་དུ་མ་ཞིག་བྱུང་བ་བསྐྱེད་རིམ་དང་ལྟ་བས་ཟིན་ཏེ་དགེ་སྦྱོར་ གྱ ི་གྲོགས་སུ་སོང་བ་བྱུང་བ་དགེ་སྦྱོར་འཕེལ་བར་བྱུང་གསུང་ ། དེ་ལ་སོགས་ཏེ་བྱམས་སྡིངས་སུ་སྔ་ཕྱི་དྲིལ་བས་ལོ་བཞི་ལྔ་ཙམ་མཚམས་བྱས་བསྡད་པས་སྐྱིད་པར་བྱུང་གསུང༌། ཚལ་མིན་རི་ཁྲོད་དུ་མུན་ཁང་བྱས་དུས་རྟོགས་ལྡན་ཆོས་དཔལ་དང་ལྷན་ཅིག་ཏུ་ཕྱི་སྒོ་གཅིག །ནང་སྒོ་ཐ་དད་དུ་ཡོད་པས་ཁོང་ཉམས་གཅིག་འུར་བས་དེས་རྐྱེན་བྱས་ངེད་རང་ཡང་འུར་བས་རྡོ་ཆུང་ཆིག་བརྩེགས་བྱས་པའི་བླ་གཡེལ་དེའི་རྩིག་ཁར་རྒྱུག་པས་རྡོ་བྲུལ། ངེད་རང་གཉིས་མ་འགྱེལ་བས་མི་རྣམས་ཀྱིས་ཡ་མཚན་ཙམ་བྱས། གཞན་ཡང་སྦྱོར་དྲུག་གི་རྟགས་རྣམས་ལེགས་པོ་རང་བྱུང་གསུང༌། དཔལ་ལྡན་སྡིངས་སུ་ཨ་ཁུ་བཀྲས་དཔལ་གྱིས་གོང་གི་ས་ཕུག་དང་དབྱར་གཅིག་ཟླ་བ་གསུམ་ཟན་སྐམ་རྐྱལ་ རླིད ་ གང་ལ་བརྟེན་ནས། ལྕང་ལྷབ་ལ་ཟན་སྐམ་རྡཽག་པོ་དང་པོར་བདུན་མ་བཏབ། དེ་ནས་སྔ་མ་དེ་ལ་ཞག་རེ་བྱས་བསྡད་པས་ཉམས་རྟོགས་ཀྱི་ཤུལ་དུམ་པ་བྱུང༌། ཡིད་ཀྱང་སྟོང་པ་འདྲ་བས་དབྱར་ནི་ལོ་མ་དང་ཟན་སྐམས་འདིས་ཆོག །དགུན་ནི་འབྲུ་མ་རིལ་བུ་སོགས་བྱས་ཆོག །དགེ་སྦྱོར་སོགས་ནི་འཕེལ་བར་འདུག །བསོད་སྙོམས་སོགས་ལྟོ་གོས་ཀྱི་འདུན་མ་མི་བྱེད་པར། དགེ་སྦྱོར་ཁོ་ནས་དུས་འདས་པ་བྱེད་བསམ་བྱུང་གསུང༌། བྲག་ཕུག་ཞར་མི་ཤར་དེར་རས་པ་བསམ་ཤེ་དང་ངེད་གྲོགས་མཆེད་གཉིས་ཀྱིས་བསྡད། འབྲུ་ཆན་བྱས་ནས་བྲེ་གསུམ་ལ་ཟླ་བ་གསུམ་ཐུབ་པའི་རྩིས་བྱས་པས་ཁོང་བཅུད་ལེན་ཟླ་བ་གཅིག་བསྡད། ངས་ཆན་ཐུར་མ་རེ་འགམས་པས་ཆན་ཕོར་བ་གང་གི་རྒྱགས་ལྷག་ཡང་བྱུང༌།

དགེ་སྦྱོར་ཡང་འཕེལ་བ་རང་གཅིག་བྱུང༌། ངེད་གཉིས་ཀྱི་བྲག་སྐྱིབས་ཆུང་བས། ཤིང་ཐོག་སྐལ་བ་ལ་ཐིགས་པ་བྱུང་བ་ལ་ལེན་དུ་ཕྱིན། ཁོང་གི་འདུག་ས་ལ་ཡང་ཡོད་ཚད་འདུག ། ཕད་ཆུང་གཅིག་སས་བཀང་ཁྱེར་ཏེ་ཤོད་དེ་ནས་ཐོགས་དེར་ སྐྱུ ར་བས་རང་རེའི་འདི་འདྲ་འཇིགས། ཁྱེད་རང་གི་ཆོས་ཡོང་བ་འདུག །ང་འདྲས་མི་ཡོང་པ་འདུག་གསུང་བྱུང༌། ཆོས་རྗེ་དཀོན་རྡོར་པ་ལ་རས་ཆུང་སྙན་བརྒྱུད་དང༌། གཏུམ་མོ་གསང་སྒྲུབ་ཀྱི་སྒོ་ནས་རས་རྐྱང་ཞུས། རི་བོར་ལོ་སར་ཟླ་བའི་གྲང་སྒང་ལ་ཁ་ནས་ལུད་པ་འདོར་དུས་ནམ་མཁའ་ལ་འཆགས་ཏེ། ས་ལ་འཐོར་འགྲོ་བའི་དུས་དེར་ངེད་གྲོགས་མཆེད་གསུམ་བཞི་ཞིག་གིས་རས་འབུད་བྱས། ངེད་གཉིས་དྲག་པ་བྱུང་སྟེ། དྲོད་ཀྱིས་རས་ཐུབ་པ་བྱུང་བས་རྩ་བཟང་གསུང་ཆོས་རྗེ་ཡང་མཉེས་པ་ཙམ་བྱུང༌། དེ་ནས་བཟུང་ཏེ་འཁྲུལ་འཁོར་གྱི་ཁྲིགས་མ་ཆགས་པར་བྱས་པས། ལུས་སྔར་དང་ཡང་མི་འདྲ་བར་ཡང་བ་སོགས་ཡོན་ཏན་དུམ་པ་བྱུང༌། རྟིང་དུ་ཆོས་དྲུག་གི་ཕྱི་ནང་གསང་བའི་འཁྲུལ་འཁོར་ཉི་ཤུ། ལམ་འབྲས་ཀྱི་འཕྲིན་ལས་སུམ་ཅུ་རྩ་གཉིས། སྦ་བཞི་འཆི་མེད་འཁྲུལ་འཁོར་སོགས་མ་ཆགས་པར་བྱས་པས། བོགས་ཆེར་འཕེལ་བས་ཡིད་ཆེས་ཏེ་བྱད་སྤྲོ་བར་བྱུང་གསུང༌། སྤངས་པོ་སྡིངས་ན་ཆོས་རྗེ་པ་སྟོད་ལུང་དུ། བླ་མ་གཅིག་གི་ཆོས་ཞུར་གདན་འདྲེན་དུ་བྱུང་བས་ཆོས་བཀའ་མང་དུ་ཞུ་སྒྲོས་སུ་འདུག་པས། ཕྱགས་ཕྱིར་བདག་ཀྱང་འཁྲིད་པར་ཞུས་པས་ཆོས་ལ་ཚུད་དེ། གཞི་བལ་གཟན་པས་བསྡད་པ་འཐད་གསུང༌། ཆོས་ལ་ཚུད་ན་གཞི་པའི་ཆུ་དེ་འཐུང་དགོས་པ་འདྲ། གཞན་ཐིགས་མ་གཅིག་མི་ཟ་བར་དམ་བཅའ་འབུལ། ངེད་རང་ལ་གསེར་འདབ་གཅིག་ཀྱང་ཡོད། བདུད་རྩི་རིལ་བུ་རྐྱལ་ཆུང་གང་ཡང་ཡོད། ཁར་སོང་ནས་ཀྱང་རིལ་བུ་བྱས་པ། འདི་གཉིས་ཟད་ནས་གཏོར་ཆ་ཏིང་ཤགས་ཀྱང་ཡོད། ཅིས་ཀྱང་འཁྲིད་པར་ཞུས་པས། འོ་ན་གཞན་མས་མིག་ལྟོས་ལོངས་ཁྱེད་རང་སྔོན་ལ་སོང་ལ་ངས་སྒུག་སྡོད་གྱིས་གསུང༌། གཞན་མས་མ་ཚོར་ཙམ་བྱས་ཕྱིན་ནས།

ངས་པས་ཁལ་ཕྱེད་དང་གཉིས་ཚོད་གཅིག་བྱུང༌། དེ་ལ་གཞི་མ་བྱས་རིལ་བུ་ཡང་དུམ་པ་ཟོས། གསེར་དེ་ནད་པ་དེས་ཉོས། ཆོས་ཀྱི་དགོས་ཆ་བྱས། ཆོས་ཐོབ་ཆེ་བ་ཡང་བྱུང༌། རིལ་བུ་ཟ་བ་གཞན་གྱི ས ་ཚོར་བས་བཀྲེས་མཐོང་གི་དུམ་པ་ལྟར་བ་ཡང་བྱུང་བས་རྒྱགས་ཀྱང་མེད་པར་ཡང་བྱུང་གསུང༌། ཆོས་ཞུ་བ་ལ་ཡང་རྒྱགས་སོགས་མ་ཐོགས་ཁྱེར་རྒྱུའམ། ལྟོ་གོས་ལ་གྱོང་ཐུབ་པ་དཀའ་བ་དེར་འདུག །ངས་ནི་ལྟོ་གོས་སོགས་ཡོད་ན་ཁྱེར་མེད་ན་གང་བྱུང་ལ་བརྟེན་ལོ་ཉི་ཤུ་རྩ་གསུམ་ནས་བཞི་བཅུ་ཞེ་གསུམ་བར་དཔལ་ལྡན་སྡིངས་ཀྱི་དགོན་པ་མ་བྱུང་རིང་སྤྲང་པོ་རྒྱལ་ཁམས་པ་བྱས། བླ་མ་རྣམས་དང་མཇལ་ཐུབ་ཚད་མཇལ་གདམས་ངག་ཞུ་ཐུབ་ཚད་ཞུས། ཉམས་སུ་བླངས་པ་དེ་སྒོམ་ཐུབ་ཚད་བསྒོམས། མདོར་ན་ལྟོ་གང་བྱུང་གོས་རལ་རྐྱང༌། དེ་མིན་ཁྱི་ཐུལ་ལ་བརྟེན་པས་བླ་མ་རྣམས་ཐུགས་ལ་འདོགས་པ། ཆོས་དབང་ཐོབ་ཆེ་བ། གྲོགས་མཆེད་རྣམས་དང་མཐུན་པ། དྲག་ཞན་ཉེ་རིང་སུ་ལའང་བསྟུན་མི་དགོས་པ། གང་དུ་བསྡད་ཀྱང་ཆགས་སྡང་མི་དགོས་པས། དགེ་སྦྱོར་འཕེལ་བ་སྐྱིད་པ་རང་བྱུང་གསུང༌། དཔལ་ལྡན་སྡིངས་ཀྱི་བླ་མ་འདི་བྱས་ནས་བྱེད་དཀའ་རུ་སོང་ནས་དཔོན་པོ་སོགས་དྲག་ཞན་གྱི་སེམས་འཛིན། གྲྭ་པ་དམུ་རྒོད་ཀྱི་ལོག་སྒྲུབ །གྲོགས་པོ་མཉམ་མཉམ་གྱིས་མཐོ་གནོན། ཤ་ཚ་གཡོག་བྱེད་ཀྱི་སྣ་ངུར། ཡོན་བདག་ཕོ་མོའི་བྱོན་གཤེགས། ཡུལ་མི་ངན་པ་རྣམས་ཀྱིས་འཚེ་བ་སོགས་མ་སྐྱིད་པའི་མགོ་དང་པོ་འདྲེས་བྱུང༌། ཆོས་སོགས་ཞུ་ཡང་བླ་མའི་མིང་འདྲ་བ་དེས་མི་རེ་དགུ་རེ་ཆེ་བས་དཀའ་བ་ཙམ་བྱུང་སྟེ། བླ་མ་ཚུར་དགོན་པར་གདན་འདྲེན་པ། ཕར་ངེད་རང་འགྲོ་བ་སོགས་སྟབས་གང་འགྲིགས་བྱས་ནས། གྲྭ་བུ་སློབ་དང་ཡོན་བདག་ཕོ་མོ་རྣམས་ལ་ཡང་ཕན་པ་དང༌། ཞར་ལ་ཚངས་པར་བྱས་པ་ཡིན་གསུང༌། ཁྱེད་རང་ཚོང་ལ་གང་ཡོད་འདི་ཚང་མར་ཞུས་ན་དེས་ཆོག་པ་ཡོད། ངས་ཁོང་པ་འདི་ཆོས་ཀྱིས་ཚིལ་ནག་བརྐྱངས་པ་བཞིན་བྱས་ནས་ཡོད་པ་ཡིན་ཏེ།

ཆེད་གཉེར་ཆེར་མི་འདུག །དེ་ནས་བླ་མའི་མིང་གོག་བྱས་ནས་གཞན་ལ་ཞུ་བ་ལ་རྒྱུ་ཆ་རྐྱེན་མང་དུ་དགོས། དཔོན་སློབ་ཀྱི་རྟེན་འབྲེལ་འཛོམ་པ་ཡང་དཀའ་བས། དེ་ལས་འདིར་བྱས་ཆོག་པ་ནི་བྲོད་པ་ཡིན་པས། ད་ལྟ་ཞུ་ན་དགའ་གསུང༌། ཁྱེད་རང་ཚོ་རོ་ཉལ་ཉལ་རང་མི་བྱེད་པར་རྒྱུན་དུ་བླ་མའི་རྣལ་འབྱོར་གསོལ་འདེབས་རེ་ཡང་བྱེད། ཡི་དམ་གྱི་ལྷ་གཅིག་ཀྱང་གཙོ་བོར་བཟུང་སྟེ་བསྙེན་པ་བྱེད། ཆོས་སྐྱོང་གཅིག་ལ་གཏོར་མ་མ་ཆགས་ཙམ་རེ་བྱེད་དགོས་པ་ཡིན། ངེད་ནི་ཐོ་རངས་བླ་མ་དམ་པ་རྣམས་ཀྱི་རྣལ་འབྱོར་སྤྱི་འདུས་རེ་སྒོམ། རྫོགས་པ་ཆེན་པོའི་ལམ་ཟབ་བླ་མའི་གསོལ་འདེབས། བི་མ་ལའི་གསོལ་འདེབས། སྐུ་བཞིའི་གསོལ་འདེབས་ཕོ་ཉ་མྱུར་མགྱོགས། རང་གི་བློས་བྱས་པའི་གསོལ་འདེབས། བརྒྱུད་པ་གང་ནས་བརྒྱུད་པའི་ཆོས་དེ་འཆད་དུས་དང༌། སྒོམ་དུས་དེའི་གསོལ་འདེབས་མ་ཆགས་ཙམ་བྱས་པས། བླ་མ་རྣམས་ཀྱིས་བྱིན་གྱིས་བརླབས་ཏེ། ལུས་སེམས་བདེ་བ་དང་ཆོས་རེ་ཙམ་བཤད་ཀྱང་བར་ཆད་ཉུང་ཙམ་བྱུང༌། སློབ་མ་ཡང་སྒོམ་པ་རྣམས་ལ་བློ་ཡུལ་དུ་བབས་ནས་ཕན་པ་ཡང་དུམ་པ་བྱུང་བས། བླ་མ་ལ་གསོལ་བ་འདེབས་པའི་ཡོན་ཏན་ཡིན་བསམ་པ་ཡོད་གསུང༌། དང་པོ་གུ་རུ་དྲག་སྒྲུབ། ཕྱག་ན་རྡོ་རྗེ་ཨུ་ཙརྱ། ཁྲོས་ནག །རྟ་མགྲིན་ཡང་གསང་ཁྲོས་པ། རྟ་མགྲིན་ལྕགས་རལ་ཅན་ལ་སོགས་པ་དྲག་པོའི་ལྷ་མང་དུ་བསྒྲུབས་པས་རྟགས་ཐོན་པ་བྱུང༌། རྒྱལ་པོ་ལ་སོགས་གནོད་པ་ལ་དྲག་སྒྲུབ་འདི་བསྔགས་པར་འདུག་པས། ད་ལྟ་བསྐྲད་པ་སོགས་བྱེད་པ་ནི་དེ་ཡིན་གསུང༌། དཔལ་བདེ་མཆོག་འཁོར་ལོའི་དབང་དང་ལུང་རྣམས་ཐོབ་ནས་གྲངས་བསྙེན་དང་དེ་ནས་ཞག་རེ་བཞིན་ཡི་གེ་བདུན་མ་ཁྲི་ཚོ་རེ། གཞན་མ་གང་ལྕོགས་རེ། ཚེ་དཔག་མེད་གྲུབ་རྒྱལ་མ་ལ་ཁྲི་ཚོ་རེ། ལྷ་དགུའི་སྙིང་པོ་དང་ཡང་སྙིང་ལ་ཁྲི་ཚོ་རེ། གཟུངས་གང་ལྕོགས་རེ་དེ་བར་བསྒྲངས་པས་བྱིན་རླབས་ཞུགས་པ་འདྲ་ཡང་བྱུང༌། ཁྱད་པར་དུ་ཕོ་ལོ་བདུན་ཅུ་ལ་ཟིན་འདུག

། བར་དུ་ནད་དྲག་པོ་གཉིས་གསུམ་བྱུང་སྟེ་རྐྱེན་བྱས་ནས་མི་ཤི་བར་བསྡད་ཆོག་པ་ཡི་དམ་རྣམས་ཀྱི་ཐུགས་རྗེ་ཡིན་གསུང༌། ཆོས་སྐྱོང་ཡང་དམ་ཅན་སྡེ་ལྔ་ལ་བསྐང་གསོ་དང༌། རྒྱུན་གཏོར་བྱས་པས་རང་ལ་ཡང་འཁོར་བ་དང༌། ཆོས་འཆད་དུས་ལོངས་སྤྱོད་རེ་ཙམ་འདུ་བའི་ཡོན་ཏན་དང༌། གནོད་པ་རེ་ཙམ་བྱུང་ན་མ་འབད་ཀྱང་རྟགས་རེ་ཡོང་བ་འདྲ་འདུག །གཟའི་སྒོ་ནས་ནད་པའི་གཏོར་མ་རེ་ཙམ་བྱས་པས་ཕན་པར་བྱུང༌། ཁྱོད་རང་ཡང་འདིའི་ཚིག་བརྒྱུད་མ་འདི་ཉོན་སྟེར་བ་ཡིན་གསུང༌། ནི་གུ་དང་འབྲེལ་ནས་མགོན་པོ་ཕྱག་དྲུག་པ་འཁོར་བཅས་ལ་གཏོར་མ་དང་བསྙེན་པ་ཡང་དུ་མར་བྱས་པར་བར་ཆད་རེ་ཙམ་སེལ་བའི་རྣམ་པ་དང༌། རྨི་ལམ་དུ་ཡང་སྣང་བ་ཐོབ་པའི་རྣམ་པ་བྱུང་གསུང༌། དགོན་གོག་འཛིན་པ་དང་ཆོས་རེ་ཙམ་འཆད་སློབ་མ་རེ་ཙམ་པའི་མི་ཡིན་ན། ཆོས་སྐྱོང་རྣམས་ལ་གཏོར་མ་རེ་བྱེད་པ་ནི་དགོས་བྱེད་ཆེན་པོའི་རིགས་སུ་འདུག ། མཐུ་རང་མི་བྱེད་ཀྱང་ལྕགས་རི་དང༌། ཆོས་འཆད་དུས་ཡེ་ཤེས་པ་རྣམས་གཏོར་མས་མཉེས་པར་བྱས་པས་བར་ཆད་སེལ་བ་ཨ་ཅང་ཆེ་སྟེ། དེ་རྣམས་ཀྱི་འཁོར་གྱི་འཇིག་རྟེན་པ་ཚོ་མ་མགུ་ནའང་བར་ཆད་བྱེད་པ་གཅིག་ཡིན་པར་འདུག །ང་དཔལ་སྡིངས་སུ་ལོ་གཉིས་གསུམ་དུ་བྱས་པས་ཁྲིད་པ་ཡང་མང་དུ་བྱུང༌། དེའི་ནང་ནས་མུན་ཁང་ལ་ནན་ཏན་བྱས་པས་མཚམས་བྱེད་པ་དང༌། རྟགས་ཐན་ཐུན་བྱུང་བ་ཡང་མང་དུ་བྱུང་བས་ཕན་པ་ཡང་ཆེར་བྱུང༌། ལོ་སྟེང་གཅིག་བྱས་པས་ཁྲིད་པ་མང་པོ་བྱུང༌། ཉིན་གཅིག་གྲགས་པ་དཔལ་ལྡན་ལ་ཇོ་ནང་བསྟན་མ་ཡིན་ཟེར་བ་ཞིག་བབས་པ་འདྲ་འདུག་པས། ཁྱོད་ཀྱིས་སང་ལ་གཏོར་མ་ལ་ཆེད་གཉེར་མ་བྱས་ངས་འབུངས་པ་ཡིན་ཟེར་ནས་ངེད་རང་གིས་ཀྱང་ཆེད་གཉེར་ཡང་ཆེ་ཆུང་བྱས། ཁ་ལ་ང་ཁྱོད་འདྲས་མ་འབུངས་ཀྱང་མ་འབུངས་བྱས་པས། དེ་ཀ་ཡིན་ང་འགྲོ་ཁྱོད་ཀྱིས་གྱིས་ཟེར་བས། དེའི་རས་ལེགས་པོ་བྱུང་ནའང་སྟེང་དུ་སྦྱོར་དྲུག་ཡེ་མ་ཚུགས་པར་ལོ་མང་པོ་སོང་རྗེས་བྱས་པས་འཛེར་བ་ཙམ་བྱུང་བས།

དེས་ན་ཁྱེད་ཚོ་ཡང་ཆོས་རེ་ཙམ་འཆད་པ་བྱུང་ན་གཏོར་མ་ལ་ནན་ཏན་རེ་ཙམ་དགོས་པར་འདུག་གསུང༌། དྲུག་པ་ལྟར་ན་ངེད་རང་གིས་བཟུངས་པའི་དགོན་པ་བཞི་པའི་གྲྭ་པ་བགྲེས་གཞོན་གཅོང་ཅན་ཉམས་ཆུང་ཡན་གཙོ་བོར་ཆོས་ཀྱིས་བསྐྱངས་ཏེ་ཁྲིད་ཁ་རེ་ཙམ་ཚུགས་པར་བྱས། ལུང་ཕྲན་དབང་སོགས་གང་དགོས་ཀྱི་སྒོ་ནས་ཕན་སེམས་མ་དོར་བར་བྱས་པ་ཡིན་གསུང༌། གཞན་ཡང་ཆོས་ཀྱི་ཕན་པ་སྣ་རེ་ཙམ་བྱས། སྨན་དང་སྨན་དཔྱད་གང་ཤེས་འདིས་ནད་པ་སོགས་ལ་གང་ཕན་བྱས། མདོར་ན་ཚེ་འདས་གཅིག་གི་ཆོ་ག་དབང་བསྐུར་ལ་ཕྱིན་ཀྱང་འདི་ངས་ཅིས་ཀྱང་འདྲོངས་པར་བྱེད་པའི་བསམ་པས་བྱེད་པ་ཡིན། དེ་འདྲའི་དོན་བྱེད་པ་ལ་བསམ་པ་དེ་ཅི་ན ས་ཀྱང་ གཙོ་ཆེ་བ་ཡིན་རིགས་སུ་འདུག །ཕ་ཇོ་ཕུར་བཀྲ་འདས་ནས་བདུན་ཚིགས་ཀྱི་ཆས་མཚོན་པ་གཅིག་ཤུལ་མ་རྣམས་ཀྱིས་བསྐྱལ་ཁྱེད་རང་གི་ཨ་ཁུ་ཕ་ཇོ་འདས། ཁྱེད་ཀྱིས་འབུངས་ཟེར་བས་དེ་ཙུག་བྱེད་བྱས། རྒྱུད་སྡེ་ལྔའི་སྒྲུབ་མཆོད་བཙུགས་འདུན་པ་དྲག་པོ་བྱས་པས། རྨི་ལམ་ལ་ཕ་ཇོ་མི་གཞན་ཞིག་གི་ཟླ་ལ་མུན་ནག་ཡོད་པའི་མཐའ་འདྲ་ཞིག་ལ་སོང་བས། ངས་རི་རྩེ་ཞིག་ལ་ཁྲིད་བདེ་བ་ཅན་གྱི་ལམ་བསྟན་པས། དེ་ཕྱོགས་ལ་འཕུར་སྙམ་ཕྱེད་པ་ཞིག་བྱུང༌། གཞན་ཡང་བློ་བཟང་པོ་འགའ་རེ་ལ་བྱུང་གསུང༌། མདོར་ན་བསྟན་པ་ཨ་ཅང་ཆེ། གཞན་མ་མི་དང་གྲོག་ སྦུ ར་ཡན་ལ་ཟན་ཁམ་བུ་རེ་སོགས་ཀྱིས་ཕན་ན་བསམ་པ་བྱས། ངེད་རང་སངས་རྒྱས་སྒྲུབ་པ་ལ་སྡིག་པ་ཡང་ཆུང་ངུས་གནོད། དགེ་བ་ཡང་ཆུང་ངུས་ཕན་པ་ཡིན། ཁྱེད་རང་ཚོ་ཡང་ཕོར་པ་གང་གི་སྟེང་ནས་ཀྱང་ཕུད་ཀྱིས་དཀོན་མཆོག་མཆོད། ལྷག་དེ་ནས་ཁྱི་ཟན་བཅངས་པ་རེ་བྱེད་དགོས་པ་ཡིན་གསུངས། བདུན་པ་ལྟར་ན་གཟུགས་ཅན་གཟུགས་མེད་ཀྱི་ལྷ་འདྲེ་གློ་བུར་གྱི་ལྷ་འདྲེ་སོགས་ཀྱིས་ཆེར་མ་ཚུགས། བྱ་བཏང་བྱས་དུས་ལམ་དགྲ་དང་ཇག་པ་བྱུང་བ་མང་སྟེ། དགྲ་བྱེད་པ་ཚུར་བྱུང་སྟེ་ཕར་གཟན་བཀལ་བ་རྐྱང་ཡིན། དགོན་པ་རྣམས་བཟུང་ནས་སྙམ་ཆུང་ལ་གནོད་པ་རེ་ཙམ་དང༌།

རྐུན་མ་རེ་ཙམ་བྱུང་བ་རྣམས་མཐུ་གཏད་ངན་པ་མ་བྱས་ཀྱང༌། ཐབས་གང་མཁས་ཀྱི་སྒོ་ནས་བཏུལ་བས། ཕར་ཞྭ་རང་འབུད་མི་དགོས་པ་འདི་ཡིན་གསུང༌། ངན་པ་རང་བྱས་པ་ཞིག་ལ་གཏོར་མ་སོགས་མ་བྱས་ཀྱང་ཆོས་སྐྱོང་རྣམས་ཀྱིས་ཤགས་འབྱེད་རེ་ཙམ་བྱུང་བ་འགའ་རེ་བྱུང་གསུང༌། བྱམས་སྡིངས་སུ་རྒྱུད་སྡེ་ལྔའི་བསྙེན་པ་བྱས་དུས་སྤྱིལ་པོ་དེའི་སྒོ་དེ་མཐོ་བོར་འདུག་སྟེ་ནང་བཙུན་པ་འདྲ་བའི་གདོང་མཆུ་དམར་ཞིང་རས་ཀྱམ་དང་ཞྭ་ཐེབས་གྱོན་པའི་གཟུགས་ནམ་མཁའ་ལ་སྙེགས་པ་ཞིག་གཉིད་ལ་སོང་བའི་རྨི་ལམ་དུ་འདུག་པས། དང་པོ་སྐྲགས་ ད ངངས་ཀྱང་བྱུང༌། དེ་ནས་དྲག་སྒྲུབ་ཀྱི་བསྐྱེད་རིམ་འཁོས་ཆེ་བ་ཙམ་དུ་བྱས། རྨི་ལམ་དེ་ཡང་ཟིན་བྱུང་བས་བདེན་མེད་ཀྱི་ལྟ་བས་ཀྱང་ཟིན། གཉིད་སད་དུས་ནང་དེ་འོད་གསལ་དུ་མེར་རེ་འདུག །དེ་ཁའི་ངང་དུ་བཞག་པས་ཕྱི་སྣང་བ་ཐམས་ཅད་ཀྱང་འོད་གསལ་དུ་སོང་བསམ་པའི་ཉམས་ཞིག་བྱུང་ནས། བདེན་མེད་ཀྱི་ཚིག་མང་པོ་ཁ་ནས་འདོན། ལུས་གར་ཐབས་སུ་བྱེད་པའི་ཡུན་རིང་དུ་འཁྲབ་པ་ཞིག་བྱུང་གསུང༌། དཔལ་ ལྡ ིངས་སུ་མཚམས་གཅིག་ཀྱང་བྱས། དཔེ་ཆ་འདྲ་བ་བཞེངས་བྱེད་ཀྱི་གཟིམས་ཁང་དུ་དབྱར་ཞིག་དེར་བསྡད་ཙ་ན་ཐོག་སྨད་དགུ་བབ་པ་ངེད་རང་ཉལ་ཡོད་པའི་ཐོག་གོང་མ་ངེད་རང་གི་ཐད་དེ་ཁ་ཡིན་པར་འདུག །ཉལ་བའི་སྟེང་གི་ཐོག་དེ་ནས་འདམ་དོ་ཙམ་འཁྱོག་འདུག་པས་བབ་དུས་ཡུག་གཅིག་བརྒྱ་འདུག ། དེ་ནས་གཞོབ་དྲི་དང་མེ་དྲི་ཆེན་པོ་འདུག་སོང་དེའི་ཁང་པ་དེའི་བཞི་ཐོག་ཕུག །མཛོ་མོ་ཞིག་དང་བ་ཆུང་ཞིག་ཤི། རང་ལ་ཅང་མ་བྱུང་བས་རྟིང་དུ་འཇིགས་པ་ཙམ་གྱིས་དཀོན་མཆོག་གི་ཐུགས་རྗེ་ཡིན་པར་གོ །དེ་ནས་གནང་གཞིས་ཙམ་ལ་བུ་འདྲེན་འཛམ་ཟེར་བ་ཞིག་ཡར་ཁ་ན་ཡོད་པ་དེ་ལ་ཨོ་རྒྱན་གྱི་མཆོད་གནས་རྒྱ་མཚོ་འབེབས་ཀྱི་ ཡོད ་པས་མོ་བབ་ནས། དགོན་པའི་སློབ་དཔོན་ཡ་གི་དང་ལྷ་འདྲེ་རྣམས་འཁྲུག་པས་སློབ་དཔོན་རྒྱལ་ཟེར་བ་བྱུང་གསུང༌། སྡིངས་པོ་ཆེར་ཁྲིད་གཅིག་གཙུགས་པས་ཁྲིད་ཀྱི་སྒང་རང་ལ་སོང་དུས་གདན་ལ་བཞུགས་པ་ལ་སྐྲང་འབུར་ཞིག་བྱུང་ནས་ཟུག་ཆེན་པོ་རང་བྱས

། སྡོད་པ་ལའང་ཆོས་ཐུན་གྱི་ཚེར་ཟུག་ཚད་བྱུང་བས། སྒྲུབ་པ་མོ་གཡུ་གང་མ་ན་ཡོད་པས། ངེད་ན་ཟེར་བ་ལབ་ལབ་མང་དུ་བྱེད་པས། རྒྱ་སྐད་མང་པོ་ལབ་བྱེད་པས། ཁྱོད་གང་ནས་ཡིན་ཅི་ན་བྱས་པས། རྒྱ་གར་ནས་ཡིན་རྡོ་རྗེ་གདན་དུ་ཚོགས་འཁོར་ལ་འགྲོ་དགོས་པ་ཡོད། ང་འགྲོ་ཟེར་ང་ལ་ཐུག་སྟེ་བྱས་ནས་གཅིག་པུ་ན་ཟེར་ནས་འདི་ལ་ཅི་ཕན་བྱས་པས། དམ་ཚིག་གི་སེལ་དུམ་ཙམ་པ་ཞིག་གིས་ལེན་པ་ཡིན། ད་ཆོས་ཉན་འདི་ཚོ་ལ་ཡམས་རིམས་ཤིག་ཡོང་བ་ཡོད། དེ་ནས་དྲག་འགྲོ་ཨའུ་ཙི། ཆོས་ཤོད་འཕྲིན་ལས་འདྲ་བྱེད་ཟེར་བ་བྱུང་གསུང༌། ཡང་སྡིངས་པོ་ཆེའི་གཟིམས་ཁང་དེ་ན་གླུ་བདུད་ཅིག་འདུག་པས་འཁོར་དང་ཕྱུགས་ལ་གནོད་པ་དུ་མ་རེ་བྱས་བྱུང་ ། ནུབ་གཅིག་རྨི་ལམ་ན་ཉལ་བའི་སྟེང་གི་གདུང་གསེབ་དེ་ན་སྡིག་པ་རྩིག་བུ་ཆེ་ཤོས་ཙམ་ཞིག་འདུག་པས་རྨི་ལམ་དེ་ཟིན་བྱུང་བ་དང༌། ཕག་རྒོད་མཛོ་ཙམ་ཞིག་ཏུ་སྤྲུལ་ནས་ཁྱུར་མིད་བྱས་པས་རྨི་ལམ་འཚུབ་པ་དང་གནོད་པ་རྣམས་ཆད་བྱུང༌། གཞན་ཡང་དེ་འདྲའི་རིགས་མང་དུ་གསུང་པ་རྣམས་དྲན་པ་ར་རི་ཙམ་ལས་མི་གསལ་བར་འདུག་པས་མ་བྲིས་པ་ལགས། བྱམས་སྡིངས་སུ་མུན་ཁང་དང་ཐབ་སྤངས་དབྱར་གཅིག་བྱས། དེ་ཐོན་རྟིང་ལུས་ཐམས་ཅད་སྦྲིད་པ་དང༌། མིག་དམར་པོར་སོང་རྩ་ཆུར་ཡང་འགྱུར་བྱུང་བས། བརྟག་པ་བྱས་དུས་མཛེ་རང་དུ་ཤེས་བྱུང༌། ད་དེ་ཡང་ན་རྒྱལ་ཁམས་ལ་ཕྱིན་རྒྱུས་མེད་ཀྱི་ཡུལ་དུ་ལམ་ཟན་ལ་བརྟེན་ནས་འདི་ཐོན་ན་རབ། མ་ཐོན་ཀྱང་དགེ་སྦྱོར་གང་ནུས་བྱེད། ཡང་ན་ནི་མི་མེད་པའི་རི་ཁྲོད་ཅིག་ཏུ་འཆི་ས་བྱེད། ད་ངེད་རང་མི་ཁྲོད་དུ་མི་ཚུད་པར་འདུག་བསམ་བྱུང་བ་ལས། སྔ་སོར་འདི་ཁར་མཚམས་ཞིག་བགྱིས་དང་བསམས། ཕྱག་རྡོར་ཨུ་ཙརྱའི་བསྙེན་པ་ཡང་དུམ་རེ་བྱས། རྫས་ཆེན་རྣམས་པགས་བྱུག་བྱས་པས། བྱུག་པ་བྱས་ཀྱིན་ལོད་དུ་རང་སོང་བྱུང༌། ང་འདི་འདྲ་སྲོག་ལ་རྒོལ་བར་འདུག་བསམ་ནས་ཐལ་ཐུལ་དང་ཆེར་མེད་གང་ཡོད་རྣམས་ཀྱི་མཐོ་རྩེ་ཞ

ི ག་ཞང་པོ་ལ་བཅོལ། ང་ཤི་འདུག་ཟེར་ན་འདི་ཚོ་ཐོང་ཟེར་བ་བྱས། ལུས་ངག་ཁྱེར་རྒྱལ་ཁམས་ལ་ཕྱིན། ལྷ་རྗེའི་གྲལ་སྐོར་གཅིག་བྱས་ནས་འཆོས་ཤེས་པ་ཡོང་བ་ཡང་སྲིད། ཀླུ་སོགས་ཀྱི་གནོད་པ་ཡིན་ན། གཉན་ས་གང་འདུག་ཏུ་གཅོད་རེ་ཙམ་བྱས་ན་ཐོན་པ་ཡང་སྲིད་བསམ། གལ་ཏེ་མ་ཐོན་ཀྱང་དགེ་སྦྱོར་གང་འཕེལ་བྱེད། ཤི་ཡང་ལ་ཁའི་བྱ་རོ་དང་ཆུ་ཁའི་ཉ་རོ་བྱེད་བསམ་ཕྱིན་པས། ལྷ་རྗེ་ལ་ཅི་ཡིན་ཟེར་བ་བྱས་པས། ལ་ལ་ཅི་ཡིན་ཟེར། ལ་ལ་གང་ཡིན་ཟེར་བ་ལས། ཐིངས་པ་རང་མ་བྱུང༌། དོལ་གྱི་ལྕོགས་ཕུག་པས་ཐིངས་ཏེ། སའི་བམ་ལུས་ལ་རྒྱུག་པ་ཡིན། མཛེ་རང་མིན་མཛེ་རྟགས་ཙམ་ཡིན་པས། དྲག་ཟེར་བ་ཡིན་གསུང་པས། ངེད་རང་གི་ཡིད་ཡུལ་དང་མཐུན་པར་བྱུང༌། སའི་བམ་ཡིན་པ་ཡང་ཐབ་སྤངས་བྱས་དུས་སོགས་སྣེའི་འོག་དེ་རུལ་འདུག་པས་དེ་གོ་ཁོང་གི་བྱུག་པ་མང་པོ་ཡང་བསླབ། ངེད་རང་གིས་ཀྱང་དྲོད་བཅོས་སྐོར་གྱི་བྱུག་པ་བྱས། རླུང་དང་འཁྲུལ་འཁོར་མང་དུ་བྱས་པས་ཟླ་བ་གཅིག་ནས་སྐྱེད་ཆེར་བྱུང་སྟེ་ཐོན་པ་ཡིན་གསུང༌། སྡིངས་པོ་ཆེར་བླ་མ་གད་འོར་བས་དུག་ཅིག་བྱུང་བ་ལས། མ་བྱུང་གོང་དུ་རྨི་ལམ་དང་མོ་མ་སོགས་ཀྱིས་དུག་ཡོད་ཟེར་བ་ལ། ངེད་རང་རྟོག་པ་རྩིངས་པས། ཁོས་ཞོ་ཞིག་ལ་ཕྱེ་ཞིག་བཏབ་ནས་བྱིན་པས། ཕ་རོལ་ལ་འགྲོ་རྩིས་གྲབས་བྱས། གང་ཡོད་ལ་སྤང་དག་དང༌། དཔལ་ལྡན་སྡིངས་ཀྱི་ཚད་ཁང་འདི་ཡང་བཞེངས། མི་རྣམས་ཕལ་ཆེར་ལང་འཆི་བྱས། ཁོང་རྣམས་ན་རེ་འཆི་བ་རང་མི་འོང་དུག་ཡིན་ན་ཨའི་ཆུ་ཚན་ཕན་ཟེར་བས་འགྲོ་དགོས་བསམ་ཡོད་པ་ལ། རྨི་ལམ་ལ་ཡང་ཕྱིན་ན་བསམ་པ་ཞིག་བྱུང་བར་ཕྱིན་པས་ཉེས་མེད་དུ་འཁོར་དེ་ནས་ཆུ་ཚན་གྱི་ཡོན་ཏན་དང་དཀོན་མཆོག་གི་ཐུགས་རྗེ་ལས་ནད་ཀྱང་སྐྱེད་ཆེར་བྱུང༌། འཆི་རྩིས་རང་ལ་མ་ཤི་ཙམ་བྱུང་སྟེང་དུ་དཔལ་སྡིངས་སུ་སྐེ་དང༌། ཁྱད་པར་ལྕེ་ཁའི་ནང་དུ་མི་ཤོངས་ཚད་བྱས། ལབ་ཀྱང་ཡེ་མི་ཤེས་པ་ཞིག་བྱུང་བས། གཞན་མ་དང་ངེད་རང་བྱིངས་ཀྱིས་འཆི་བར་གཟུང༌།

ལྷ་རྗེས་ཀྱང་ཐོག་དེར་སྲིན་བྱའི་སྐད་བྱུང་བ་ཐོས་འདུག་པ་དང་བཅས་པས། ལྷ་རྗེས་ཁ་གཏམ་དེ་བྱས། ད་དཀོན་མཆོག་མིན་པ་རེ་ས་མེད་བསམ་སྟེ། བླ་མ་དཀོན་མཆོག་ཤི་བ་ལེགས་སམ། མ་ཤི་བ་ལེགས་གང་ལེགས་པ་ཐུགས་རྗེས་ཟུང་ཐུགས་རྗེས་སྐྱོབ་པའི་དུས་སུ་འདུག་བསམ་ནས་གསོལ་བ་དྲག་ཏུ་བཏབ་པས། ནམ་མཁའ་ནས་སྒྲ་བྱུང་སྟེ་དབང་བཞི་བསྐུར་བ་རྣམས་རིམས་པ་བཞིན་དུ། དང་པོ་ཉིད་དག་པ་བཞིའི་དབང༌། གཉིས་པ་ཡེ་ཤེས་རྒྱུན་མི་ཆད་པའི་དབང༌། གསུམ་པ་འཁོར་ལོ་བདེ་བ་ཆེན་པོའི་དབང༌། བཞི་པ་དག་པ་ཡེ་ཤེས་ཀྱི་དབང་ཟེར་བ་བྱུང༌། དེའི་གོ་བ་ལེན་གྱིན་དབང་ཞིག་བླངས། དེ་ནས་ཡུག་ཅིག་སོང་བ་ན། དུས་མིན་འཆི་བར་མི་འགྱུར་ཏེ། ། སྐྱེས་བུའི་ཚེ་ལོ་བརྒྱད་ཅུ་ཡིན ་ ཟེར་ར ོ། ། དེ་ནས་ཡུག་བསྟན་པ་ཆགས་པ་དྲུག་སྟོང་སུམ་བརྒྱ་ཡིན། གནས་པ་འཇིག་པའང་དྲུག་སྟོང་བརྒྱ་རེ་ཡིན། ཟེར་བ་ཡང་བྱུང་བས་ཡིད་ཉམས་སོས་བྱུང༌། བྱམས་སྡིངས་སུ་ཐོག་འོག་ཏུ་ཚུད། ཡང་ཁའི་གྲུ་ཡང་བྱིང་ལ་ཁད་པ་ཡང་ཁ་ནས་དགོན་པར་ཕྱི་ཕྱི་ཞིག་འོང་བས། ལམ་འ ཛོལ ་བ་ཁ་འདྲས་བྱས། གད་པ་རྟ་ཞོན་མདུང་བཟུང་གྱི་ཚོད་ཅིག་ལ་ཐུུ་ལ་ཡུག་གཅིག་བརྒྱལ་དྲན་པ་བྱུང་བ་དང་ཉམས་ཤིག་ལྷན་ཅིག་བྱུང་འདུག་པས་དེའི་ངང་ལ་དགོན་པར་འཁྱོལ་འདུག །དེ་ནས་ཉམས་དེ་སད་ཙ་ན་ཙུག་ཙམ་མི་ཡོང་པར་འདུག །དེ་ལ་སོགས་ཏེ་རྐྱེན་དྲག་པོ་མང་པོས་ངེད་རང་ཡང་འཆི་བར་ཐག་བཅད་པ་མང་པོ་བྱུང་སྟེ། ད་ཚུན་བླ་མ་དཀོན་མཆོག་གི་ཐུག་རྗེས་ལེགས་པོ་རང་བྱུང་ལགས་ཏེ། དེ་ནས་ཁོས་གཅིག་སྐྱལ་གསུང༌། ད་ལྟའི་མི་འདི་ཚོ་ན་ཡང་མི་འཆི་གཞན་འཆི་བ་འདུག་པ་མཐོང་ཡང་ངེད་རང་མི་འཆི་བསམ་པའི་མི་རིགས་མང་པོ་འདུག ཁྱེད་རྣམས་ལ་བར་ཐར་ཡང་ཨེ་ཡོང་ངམ། ད་ཡང་དེ་འདྲའི་གྲབས་རེ་ཙམ་དགོས་པ་ཡིན་གསུང༌། བརྒྱད་པ་ལྟར་ན་སྐུ་ན་ཆུང་ངུའི་དུས་སུ་མ་ཎི་རེ་ཙམ་བགྲངས་པས། བྲག་འབྲུ་གུ་གཤོངས་ཀྱི་བྲག་ཕུག་ཅིག་ན་ཐུགས་རྗེ་ཆེན་པོའི་སྐུ་ངོ་མཚར་ཅན་ཞིག་འདུག་པ་ལ་ཕྱག་དང་མཆོད་པ་བྱས་པས།

བྱིན་གྱིས་བརླབས་པ་བྱུང་གསུང༌། རལ་གྲི་གོང་དུ་འུ་ལག་སྐྱེལ་ཕྱིན། གཡུལ་ཁང་ནང་འདྲ་ཞིག་ཏུ་བསྡད། ཨོ་རྒྱན་གྱི་རྟགས་བསྟོད་ཅིག་ཤེས་པ་མང་དུ་བྱས་པས་རྨི་ལམ་དུ་གུ་རུའི་སྐུ་གཅིག་ནམ་མཁའ་དེ་ལ་བཞུགས་འདུག་པ་ལ་གསོལ་བ་བཏབ་པས་འོད་ཟེར་གྱི་རྣམ་པ་ངེད་རང་ལ་ཚུར་བྱུང་ནས། དེ་ནས་ནམ་མཁའ་ལ་ཇེ་མཐོར་སོང་མི་མཐོང་བ་ཙམ་དུ་ཡལ་བར་རྨིས། ཆུ་བོ་རིར་ཚེ་ཆུ་ལ་ཕྱིན་པས། ལྕང་སར་མདའ་ནས། སྲིན་པོ་རིའི་གཙུག་ལག་ཁང་མཐོང་བྱུང་བས། བཅོམ་ལྡན་འདས་ལ་དད་པ་གཅིག་ཆེར་སྐྱེས། བདག་བསྐྱེད་མདུན་བསྐྱེད་དང་ཡིད་ཀྱིས་སྤྲུལ་པའི་མཆོད་པ་དང༌། ཁ་ནས་གང་ཤེས་ཀྱི་མཆོད་པ་དང་བསྟོད་པ་བྱས་པས། དེ་དགོངས་གངས་དཀར་ཞོལ་དུ་བསྡད་པས། རྨི་ལམ་དུ་སྲྀན་པོ་རི་ངོས་ལ་ཕྱིན་པས། གཙང་པོ་ཐོན་པའི་གླིང་ཁའི་དཀྱིལ་དུ་སླེབས་ཙ་ན། བཅོམ་ལྡན་འདས་དཔའ་བོ་གཅིག་པ་རིན་པོ་ཆེ་དང་རུས་པས་བརྒྱན་པ་སྐུ་མདོག་ནམ་མཁའ་ལྟར་དངས་པ་ཞིག་དང་མཇལ་བྱུང་བས་ཕྱག་དང་སྐོར་བ་མང་དུ་བྱས་པས། ཞལ་ནས་བདུད་རྩིའི་རྒྱུན་བྱུང་བ་འཐུང་བས་ལུས་སེམས་བདེ་བས་ཁྱབ་པ་རིགས་ཀྱི་བུ་ཞེས་ལན་གསུམ་བྱོན་པས་གསུང་གི་སྣང་བ་དང་བཅས་པ་བྱུང་གསུང༌། དཔལ་སྡིངས་དགོན་རྩེར་ཕྱག་དྲུག་པའི་ལས་བྱང་གཏོར་ཆོག་རྒྱས་བསྡུས་རན་པ་ཞིག་བྱེད་དགོས་བསམ་པ་ཡོད་པས་དགོངས་ཤིག་རྨི་ལམ་དུ་ཡེ་ཤེས་མགོན་པོའི་སྐུ་ཤིན་ཏུ་ཆེ་བ་ཞིག་བྱོན། ལས་བྱང་བྱེད་བསམ་ན་གྱིས་གསུང་པ་བྱུང་བས། དེ་ནས་བྱས་ཆོག་པར་གོ་ནས་བྱས་པ་ཡིན་གསུང༌། དགུ་པ་ལྟར་ན། བྱིས་པའི་དུས་སུ་ཡང་ཁའི་རྒྱལ་སྒོ་གདོང་དུ་ཕྱིན་པས། བླ་མ་དུང་ལོང་དང༌། ཨང་ག་རག་གསོལ་ནས། ཆང་དང་ཟམ་ནོར་ཕྲན་ཚེགས་ལྡང་ལ་སློང་གསུང༌། མེད་ཞུས་པས་འདི་ན་འདུག་གཞན་ལུགས་འདི་བཞིན་འདུག་རྫུན་མ་ཟེར་གསུང༌། གང་ཡོད་ཐིངས་པའི་མངོན་ཤེས་ཅན་ཅིག་བྱུང་བས། ང་གཟིགས་འཕྲལ་དུ་ཆོས་ཀྱི་སྐལ་བ་བཟང་པོ་ཡོད། ཆོས་གྱིས་གསུང་བ་བྱུང་གསུང༌།

འཁྲུལ་ཞིག་རིན་པོ་ཆེ་ལ་གདམས་ངག་རེ་ཙམ་ཞུས་དུས་བྱེད་དགོས། ཁྱེད་ཀྱིས་འགྲོ་དོན་རེ་ཙམ་ཡོང་བར་འདུག་པས་གསུང༌། ངེད་རང་གི་མགྲོན་པོ་དང་ཅི་ཡོང་ཞུས་པས། དེ་རིང་སོང་ཙ་ན་ཡོང་བ་ཡིན་བློ་མ་ལད་པར་གྱིས་ལ་འབུངས་གསུང༌། ཆིག་བརྒྱུད་ཀྱིས་དབང་རྗེས་གནང་སོགས། ཉེ ར ་གནས་དང་མི་གཞན་སྐུ་མདུན་མེད་དུས་ཤོག་གསུང་མང་དུ་གནང་གསུང༌། བྱ་བཏང་ཆོས་རྗེས་གཅིག་གནང་བའི་རྗེས་ལ་མ་ཎི་བརྒྱ་རྩ་རེ་བསྐུལ་བ་ཕྱག་ལན་དུ་མཛད་པ། བདག་ལ་བླ་མ་རས་པ་ཁྱེད་དཔལ་སྡིངས་སུ་ཆོས་འཆད་ཙ་ན་མ་ཎི་འདི་བསྐུལ་གསུངས་པ་དང༌། གཞན་ཡང་ཁྱོད་རང་ཡང་དགོན་པ་འཛིན་ཙ་ན་འདུག་གྱིས་གསུང་མང་དུ་གསུངས་པ། ང་འདྲས་དགོན་པ་དང་ཅི་ཟིན་བསམ་པ་ལས། སྟེང་དུ་དགོན་པ་འཛིན་ལོ་ཆོས་འཆད་ལོ་རེ་ཙམ་བྱས་དུས། དྲུག་པ་ཉིད་ལ་མངོན་མཁྱེན་ཞིག་མངའ་བར་གོ་གསུང༌། ཆོས་ཀྱི་རྗེ ས ་མ་ཎི་འདི་ཁྱེད་ཚོས་ཀྱང་ཆོས་དང་འཆད་པ་བྱུང་ན་གྱིས་གསུང༌། བཅུ་པ་ལྟར་ན། ལོ་གཅིག་གཉིས་ཙ་ན། ང་རྒད་པོ་ད་ལོ་སོང་རེས་ཀྱི་མི་གསུངས་པ་དང༌། ཆོས་བཞིན་ཞུ་ན་ད་ལྟ་ཞུས་པ་དྲག །དེ་ནས་ངེད་ཀུན་ཨེ་སྡོད་མི་ཤེས་གསུང༌། ང་ཤི་ན་ཡང་ཁྱེད་རང་སྤུན་གཉིས་འདི་ཟུང༌། སྤྱད་པ་འདི་ཚོ་ཁྱེད་རང་ཚོ་བདག་རྒྱུ་ཡིན། འདི་ཚོ་རྗེས་ལ་གཏོང་རྒྱུ་ཡིན་ཟེར་བ་སོགས་མང་དུ་བྱོན། ཉིན་གཅིག་གློ་བུར་དུ་ངེད་མིང་སྲིང་རྣམས་ལ་འདི་འདྲ་བདག་རྒྱུ་ཡིན་གྱི་ཡི་གེ་རེ་མཛད་ནས་འདི་རྣམས་ཁྱེད་ཚོས་གྱིས། གཞན་མ་གང་འདུག་ང་རང་གི་རྗེས་ལ་ཐོང་གསུང༌། ངས་ཕྱོགས་གཅིག་ནས་སླེབས་དུས་ཡི་གེ་རྣམས་སྟོན་མཛད་པ་ལས། བློ་དང་མ་བདེ་བྱ་བ་ནི་མེད་བསམ་པ་ཞིག་བྱུང༌། དེ་ནས་ཆོས་ལུང་དུ་དགུན་བི་མ་ལའི་ཁྲིད་གནང་བ་ལས། གནངས་ཞེས་ཙམ་ཐོན་རྒྱུའི་དོ་དགོངས་དེར་ཛཾ་པ་ལྷའི་ཕའི་ཆོ་ག་ལ་ཐེག་པས། ཁོ་དམ་ཉམས་དེར་སོང་བས། དེའི་སྐྱོན་གྱིས་དེ་དགོངས་དེར་ཤིན་ཏུ་སྙུང་སྟེ་དེ་ཁར་འགྲོང་འདྲ་བསམ་པ་ལས།

མ་གྲོངས་ཙམ་ལ་སོང་དགོན་པར་ཕེབས་པའི་དགོངས་མོ་དེ ར ། ཁྲོ་བོ་རི་རི་རྟིའི་ཕྱག་རྒྱ་གྱིས་བགེགས་བསྲུང་བ་ཡིན་གསུང་པ་ཞིག་བྱུང་གསུང༌། ཡང་ཡུག་གཅིག་ན། མགོན་པོ་ཚེ་དཔག་མེད་སྐུ་མདོག་དཀར་པོ་ཞིག་བྱོན་ད་ལོ་ལ་མི་འཆི་ཙམ་ཡོང་བ་འདྲ་གསུང༌། དེ་རེས་དེ་གསོལ་བ་མི་ཐེབས་ལ་ཁད་པ་ལས། བདག་སོགས་ལ་ཐུགས་རྗེས་གཟིགས་ནས་སྐུ་ཁམས་ཀྱང་དངས། ད་ཞག་ཀྱང་ཆོས་ལུང་དུ་དེའི་དགུན་མཁའ་འགྲོ་སྙིང་ཐིག་བཙུགས་པར་ཆེད་ཀྱང་མེད། བཀའ་ལུང་སྙིང་ཐིག་མ་གཉིས་ཀྱི་ལྷག་ལུས་འདྲ་ཡོད་པ་རྣམས་ཀྱང་རྫོགས་པར་གནང༌། ཁྱད་པར་བཀའ་སྡོད་རྗེས་གནང་པོད་ལུང་རྣམས་ཐུགས་རྗེས་བཟུང་ནས་འདི་ཚོ་ཁྱེད་སྤུན་ལ་འཕྲོད་པས་བློ་བདེ་གསུང༌། བཀའ་ལུང་ཡང་བཟང་པོ་གནང༌། དེ་ནས་དཔྱིད་ཁ་དེར་ཆོས་ལུང་ནས་སྐུ་ཁམས་མགོ་མ་ཨན་ཙམ་མཉེལ་ནས། དཔལ་སྡིངས་སུ་ཕེབས་ནས་ཀྱང་མཉེལ་བ་ཟླ་བ་གཉིས་ཙམ་བྱུང༌། དེ་ནས་བདག་གིས་སླེབ་ནས་མཉེལ་བ་ཟླ་བ་གཅིག་ལྷག་ཙམ་གྱི་རིང་ལ། ལུས་ཚགས་ཀྱང་འགྲོལ་རྒྱུ་མེད་པར་བསྙུང་གཡོག་ཞབས་ཏོག་བྱས་པས་བསྙུང་ཟུག་ཆུང་བའི་བར་ལ། ཁྲིད་འདི་འཆད་པ་ལ་འདི་གྱིས་གསུངས་པ་དང༌། ཁྱད་པར་རྫོགས་ཆེན་ཆོས་བརྒྱུད་ཡིན་པས། གཞན་ཚོས་སྙིང་ཐིག་མ་གཉིས་མཁོ་བ་ཡོང་པས་འདི་བཞིན་བྱེད་རྒྱུ་ཡིན་སོགས་མང་དུ་གནང༌། དེ་ནས་སྤྱིར་གྱི་གྲྭ་བུ་སློབ་དང༌། དགོས་ངེད་རང་སྤུན་དང་བཅས་པའི་བསོད་དེས་མ་ཟིན་པའི་རྣམ་པས་མ་བཞུགས་པར་རིག་པས། ཀླུངས་ལ་འཚོལ་འཚོལ་འདྲ་བྱེད་པ་ལ་ཕྱིན། དེ་དགོངས་སླེབས་རྩིས་མ་སླེབ་པས། བློ་དང་ནི་བདེ་དོན་མ་ཆོད་པ་བྱས་པས་ནི་མ་བྱུང༌། དེའི་དགོངས་མོ་དེར་གཉིད་ཆེར་ནི་མ་བྱུང༌། ཐོ་རངས་རིག་པ་གཅིག་བྱུང་དུས། ཁྱོད་རང་ག་ལེ་གྱིས་དྲུང་པ་ལགས། སྒུག་ནས་བཞུགས་ཡོད་ཟེར་བས་སེམས་མི་འཚབ་ཙམ་བྱུང༌། དེ་ནས་དེའི་དགོངས་མོ་འཕྱི་གཅིག་ཡར་ཡོང་དུས་མ་སླེབ་གོང་དུ་ཇོ་ཇོ་གསུང་པ་མང་དུ་བྱོན། ཁོ་སླེབ་མ་བྱུང་ངམ་གསུང་པ་བྱུང་འདུག་དེ་སླེབ་དུས་ཅི་འདྲ་བྱུང་ཞེས་ཤོད་དུ་དྲིས་པས་མ་ཐེགས་ཙམ་བྱུང་ཟེར་བས་ཡིད་ཀྱང་སོས་པ་ལས།

སྐུ་མདུན་དུ་སླེབ་པས་ཇོ་ཇོ་གསུང་པས་ལགས་ཞུས་པས་སླེབ་པ་དགའ་གསུང༌། དེ་ནས་ཅང་མི་གསུང་བར་སྙུང་ཟུགས་ཀྱང་ཆུང་དུ་སོང་བས་ཐུགས་དམ་ལ་བཞུགས་ཏེ། ཡོས་ལོ་ཟླ་བ་ལྔ་པའི་ཚེས་བཅུ་དགུའི་ཐོ་རངས་གདུལ་བྱ་དག་པའི་དབྱིངས་སུ་གཤེགས་པ་ལས། དེ་ང་འདྲ་བའི་མིའི་བསོད་ནམས་ཀྱི་སྐལ་པ་ཐམས་ཅད་དུས་འདིར་ནུབ་སོང་བསམ་སྟེ། ཡིད་ཕམ་ཡང་ཆེར་སྐྱེས་མཆི་མ་སོགས་མང་དུ་བྱུང་སྟེ། ཨ་ཁུ་དགེ་སྦྱོང་དང༌། ཞང་པོ་བློ་རྒྱལ་གཉིས་ལ་རེ་བ་བྱས་ནས་མ་བྱུང་པ། ཙུག་བྱས། ཡིད་ཀྱི་སྒོ་ནས་གསོལ་བ་འདེབས་པ་དང༌། སྨོན་ལམ་མང་དུ་བྱས་པ་རྣམས་ཟིན་པ་དང༌། ནམ་ཡང་ལངས་བྱུང་ནས་ཚད་པ་ཡང་ཚ་བས། སྐུ་གདུང་དེ་བཞུགས་ལུགས་བྱས། ཙན་དན་ག་པུར་གྱིས་བྱུག་བདག་གིས་བྱང་ཁར་ཕྱིན་པས། གྲབ་ཡུལ་སོགས་ཀྱི་བསམ་བློ་དང་བློ་གཏིང་ནས་ཀྱང་མ་བདེ་བས་མ་མཐོང་བར་འདུག་སྦྱིན་པ་སོགས་ཀྱི་ལྟས་པ་རྣམས་ཀྱིས་ནམ་མཁའི་གཞི་མ་དྭངས་པ་ལ། འཇའ་སྣ་ལྔ་དང་འཇའ་དཀར་གྱིས་ཁེངས་འདུག་ཟེར་དེ་ལྟར་གཤེགས་ནའང༌། ཐུགས་དགོངས་རྫོགས་ཐབས་རྣམས་སྒྲུབ་པ་ལ་ལག་ན་འདོན་རྒྱུ་ཡང་ཆེར་མི་འདུག །གདན་ས་པ་ཡང་ན། སྦྱིན་པ་ཡང་སྟབས་མ་བདེ་བ་འདྲས་བྱས། ངེད་རང་ལ་ཡང་མིའི་ཁྱེར་ཁ་ཆེར་མེད་པའི་སྟེང་དུ། མི་གཅིག་ལག་གཅིག་ཏུ་སོང་བྱུང་ནའང༌། དྲུང་པ་ཉིད་ཀྱི་ཐུགས་རྗེ་ལ་བརྟེན་ནས། མི་ལ་ངོ་མི་ཚ་ཙམ་འགྲུབ་བྱུང་ ། ལོ་དུས་སུ་སྐུ་གདུང་དེ་བཞུ་བས་རྟེན་སོགས་མ་བྱིན་ཡང༌། གདུང་ལྕགས་ཆོད་མང་དུ་བྱོན། དེ་ཁ་དང་མཚུངས་པར་ནང་རྟེན་ཚེ་དཔག་མེད་ཅིག་བཞེངས་པས་སྲོག་ཤིང་རང་ལུགས་སུ་ཡོད་པ་དང༌། མར་མེ་འཛིན་པ་སོགས་བྱོན་རྟིང་དུ་བྱང་ཆུབ་ཆེན་པོའི་སྐུ་འབུམ་བཞེངས་དུས། ཡོ་བྱད་སོགས་འབད་མེད་བྱུང་སྟེ། རབ་གནས་ཀྱང་ཤིན་ཏུ་ལེགས་ཏེ་མཐོང་བའི་ཡུལ་ཕྱོགས་ཀྱང་ལཽ་ལེགས་པའི་དགེ་མཚན་ཡང་ཡོད་པ་དང༌། དཔལ་ལྡན་སྡིངས་རང་དུ་ཡང་བྱིན་རླབས་ཆེ་བ་དང༌། བཀྲ་ཤིས་པའི་རྟགས་མང་དུ་བྱུང༌།

ཁྱད་པར་བྲེའི་ནང་ན་དབུ་ཐོད་རིལ་པོར་བྱོན་པ་དེ་རིན་པོ་ཆེས་བཀང་ནས་ཡོད་པས་དེའི་ཡོན་ཏན་གྱིས་དཔལ་ལྡན་སྡིངས་པ་རྣམས་ཡར་འཕེལ་རང་ལ་སོང་བྱུང་བ་ཐུགས་རྗེ་ཡིན་པར་འདུག །དེ་ལ་སོགས་ཏེ་ཚད་མེད་པའི་ཐུགས་རྗེ་དང་ཡོན་ཏན་མངའ་བའི་དཔལ་ལྡན་བླ་མ་དམ་པ་དེ་ཉིད་དག་པའི་ཞིང་ཁམས་གང་དུ་བཞུགས་ཀྱང༌། སྤྱིར་སེམས་ཅན་ཐམས་ཅད་དང་ཁྱད་པར་ངེད་རང་ལ་གསོལ་བ་འདེབས་པའི་བུ་སློབ་རྣམས་ཐུགས་རྗེས་མི་འདོར་བར་གོ་སྟེ། བདག་གིས་ཕྱག་རྒྱ་ཆེན་པོའི་ཆོས་དེ་འཆད་ལོ་བྱས་དུས། གཞན་མས་མ་རིག་པར་འདུག །ང་རང་འཆད་པའི་ཚིག་སྒྲོས་གཅིག་ལ་བློ་ཐེངས་པ་ལས་དེ་དགོངས་དེ་རྨི་ལམ་དུ་བྱོན་ཏེ། འདི་ཡིན་གསུང་པ་དང་གཞན་ཡང་དགོན་པ་ཕན་ཚུན་དུ་ལེགས་ཉེས་རེ་ཙམ་ཡོད་ན། ལེགས་པ་ལ་དགྱེས་པ་དང༌། ཉེས་པ་ལ་མི་དགྱེས་པ་སོགས་རྨི་ལམ་དུ་ཡོང་བ་འདྲ་འདུག་པས། དེས་ན་གསོལ་བ་བཏབ་ན་ཐུགས་རྗེས་འབྲལ་མེད་དུ་གཟིགས་པར་འདུག་པས། མོས་གུས་ལྟེམ་རྐྱང་མེད་པའི་སྒོ་ནས། གསོལ་བ་རྩེ་གཅིག་ཏུ་འདེབས་པ་དང༌། གོང་དུ་བཀོད་པའི་ཆེ་བ་ཡོན་ཏན་གྱི་རྣམ་པར་ཐར་པ་རྣམས་ལ་ཡིད་ཆེས་ཤིང་སྣ་རེ་ཙམ་ལས་མ་བྱུང་ཡང་ཕྱག་ལེན་ལ་ཐེབས་པར་མཛད་པར་ཞུ་ཞུ། འདིར་ཡང་གསུང་པ་རྣམས་ཕལ་ཆེར་ཆོས་གནང་དུས་གསུང་པ་དང༌། དཔོན་སློབ་འགོལ་དུས་གསུང་པ་དང༌། སྐབས་གཞན་དུ་ཡང་དམ་དུམ་གསུང་པ་རྣམས་བདག་གི་དྲན་པ་ལ་བཟུང་བར་བགྱིས་ཏེ། གསུང་ཇི་ལྟ་བ་བཞིན་ལ་རང་བཟོའི་ལེགས་ལེགས་འདྲའི་ལྷན་པ་སོགས་ཀྱིས་མ་བསླད་པར་བྱས་ཤིང༌། དད་ཅན་རྣམས་དང་བ་འདྲེན་བྱེད་དང༌། བདག་ཉིད་ཀྱང་བླ་མ་དམ་པ་རྗེས་སུ་དྲན་པའི་ཡིད་གསོ་བའི་ཕྱིར་དང༌། བརྒྱུད་པའི་བླ་མ་དམ་པ་རྣམས་ལ་རྣམ་ཐར་རེ་མཛད་པར་འདུག་པས། འདིར་ཡང་འདི་ལྟ་བུ་ཞིག་དགོས་པར་གོ་ནས་བགྱིས་པ་ལགས་པས། མོས་གུས་ཅན་རྣམས་བླ་མའི་ཕྱག་ལེན་ལ་ཡིད་ཆེས་པར་བྱ་བའི་ཕྱིར་གཟིགས་པར་ཞུ་ཞིང༌། སྐབས་གཞན་དུ་སྒྲིབ་པའི་ས་བོན་གསོག་པས་དད་པ་ཙམ་མེད་པ་ལ་སྦ་བར་རིགས་སོ།

། དེ་ལས་བླ་མའི་རྣམ་པར་ཐར་པ་ལ་མོས་པ་ཅན་རྣམས་དང་བ་འདྲེན་པའི་གསུང༌། མེ་ཏོག་གི་ཕྲེང་བ་ཞེས་བྱ་བ། མཚན་ལྡན་བླ་མའི་གདུང་འཛིན་ཤཱཀྱའི་དགེ་སློང་ངག་དབང་རྣམ་རྒྱལ་བསྟན་པའི་རྒྱལ་མཚན་དཔལ་བཟང་པོས། སྟག་གི་ལོ་ཟླ་བ་བརྒྱད་པའི་ཚེས་ཉེར་གཅིག་གི་སྐར་མ་མགོའི་ཉིན་དགའ་ལྡན་བྱམས་པ་སྡིངས་ཀྱི་ཆོས་རྗེ་རིན་པོ་ཆེའི་གཟིམས་ཁང་དམ་པར་སྦྱར་བའི་ཡི་གེ་པ་ནི་བློ་དང་ལྡན་པའི་འཇམ་དཔལ་བློ་གྲོས་ཀྱིས་སོ། ། འདིས་ཀྱང་བདག་དང་མཐའ་ཡས་པའི་སེམས་ཅན་ཐམས་ཅད་སེམས་ཉིད་ཡེ་ནས་སངས་རྒྱས་པ་ཉིད་དུ་ཤེས་ཏེ། ཕྱམ་གཅིག་པར་བླ་མའི་དྲིན་ལས་ཇི་ལྟ་བར་རྟོགས་པ་ཉིད་དུ་གྱུར་ཅིག །བླ་མའི་རྣམ་ཐར་ཟླ་བའི་དཀྱིལ་འཁོར་ལས། །གང་གསུང་ཆ་ཤས་རྫོགས་པའི་འོད་ཟེར་དེ། །བདག་བློའི་མཁའ་ལ་ཤར་ཏེ་བཀོད་པ་ལས།།དད་ལྡན་ཀུན་དའི་ཚལ་རྣམས་དགྱེས་པར་མཛོད། །དེ་ལས་བྱུང་བའི་དགེ་བ་རྒྱ་མཚོ་ལས། །འགྲོ་ཀུན་བུང་བ་ཆོས་ཀྱིས་ཚིམས་བྱས་ནས། །མཐར་ཡང་བླ་མའི་གོ་འཕང་བསྒྲོད་པར་ཤོག །གཞན་ཡང་སྐྱེ་ཞིང་སྐྱེ་བ་ཐམས་ཅད་དུ། ། དམ་པས་མ་བཞིན་བརྩེ་བས་རྗེས་བཟུང་སྟེ། །གང་གསུང་སྒྲུབ་བྱེད་ཐུགས་ཀྱི་བུ་གཅིག་པུ། །དམ་ཆོས་ནུ་

ཞོས ་ངོམས་པ་ཉིད་གྱུར་ཅིག །དགེ་བ་དང་བདེ་སྐྱིད་ལྡན་པའི་བཀྲ་ཤིས་ཕུན་སུམ་ཚོགས་པ་མངའ་བས་ཕྱོགས་ཀུན་ཏུ་ཁྱབ་པར་གྱུར་ཅིག །སརྦ་མངྒལཾ།། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༤༽ཆོས་ཀྱི་རྗེ་མཚུངས་མེད་གྲགས་པ་རྒྱ་མཚོའི་རྣམ་ཐར་མེ་ཏོག་གི་ཕྲེང་བ། -PAGE 284--PAGE 285--PAGE 278-