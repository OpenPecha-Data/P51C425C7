༄༅། །རླུང་དྲུག་རྡོ་རྗེའི་ཆིངས་བཞུགསཿ

ཤོག་སེར་སྐོར༔ མཁའ་འགྲོ་བདེ་ཆེན་རྒྱ་མཚོ་ལས༔ རླུང་དྲུག་རྡོ་རྗེའི་ཆིངས་ཉིད་བཤད༔ ཆོས་ཀུན་སྟོང་པའི་ངང་ཉིད་ལས༔ འདབ་བཞི་ཆོས་འབྱུང་དམར་གསལ་དབུས༔ ཧཱུྃ་ལས་རང་ཉིད་ཕག་མོའི་སྐུ༔ མཐིང་ནག་གྲི་གུག་ཐོད་ཁྲག་འཛིན༔ ཁ་ཊྭཱཾ་དྲིལ་བུའི་ཕྲེང་བས་བརྒྱན༔ རོ་སྟེང་གཡས་བསྐུམ་གཡོན་བརྐྱང་ཞིང་༔ ཕག་ཞལ་སྤྱན་གསུམ་ཁྲོས་པར་བསམ༔ སྙིང་གར་པདྨ་ཉི་ཟླའི་དབུས༔ ཨེ་དང་ཧ་རི་ནི་ས་ལས༔ གཙོ་མོ་འདྲ་བའི་མཁའ་འགྲོ་ལྔ༔ ཐུགས་ཀར་ས་བོན་ཡིག་འབྲུས་མཚན༔ སྟོང་གསུམ་རང་ལ་ཐིམ་པར་བསམ༔ རླུང་ནི་མཉམ་གནས་ཐུབ་ཐང་གཟུང་༔ ཕྱིར་རྒྱུ་ཨཱོཾ་དཀར་ནང་འཇུག་ཨཱ༔ གནས་པ་ཧཱུྃ་ཡིན་སྣོད་བཅུད་བསྡུ༔ ཐུགས་ཀར་ལྷ་ལྔ་གར་བྱེད་པས༔ ཐམས་ཅད་དབང་བསྡུས་རླུང་ཉིད་བསྒོམ༔ རྩ་བའི་རླུང་ནི་དང་པོ་ཡིན༔ ཡན་ལག་རླུང་ནི་སྤྱི་བོ་རུ༔ རྡོ་རྗེ་མཁའ་འགྲོ་ཡབ་ཡུམ་དཀར༔ སྙིང་གར་ཧ་དང་ཕྱོགས་བཞི་རུ༔ ཨ་རི་ནི་ས་འཁོར་བ་ཡིས༔ འཇིག་རྟེན་བསྡུ་ཞིང་སྤྱི་གཙུག་ཏུ༔ དམིགས་པ་གཏད་པས་རླུང་གཟུང་འགྱུར༔ དེ་བཞིན་མགྲིན་པར་པད་ཟླའི་སྟེང་༔ རིན་ཆེན་མཁའ་འགྲོ་སེར་གསལ་ཏེ༔ ཐུགས་ཀར་རི་དང་ཕྱོགས་བཞི་རུ༔ ཧ་ཨ་ནི་ས་སེར་པོ་བསྒོམ༔ སྙིང་གར་སྔར་བཞིན་དམིགས་པ་སྟེ༔ ལྟེ་བར་པདྨ་མཁའ་འགྲོ་དམར༔ ཐུགས་ཀར་ནི་ལ་ཧ་རི་ཨ༔ ས་གཞི་དག་གིས་བསྐོར་བ་ལས༔ བུད་མེད་རྣམས་ནི་གཙོ་བོར་དགུག༔ ཆགས་པས་བདེ་སྟོང་བསྒོམ་པར་བྱ༔ གསང་བར་ལས་ཀྱི་མཁའ་འགྲོ་ལྗང༔ ཐུགས་ཀར་ས་ལ་ཧ་རི་ནི༔ ཨ་བཞིས་བསྐོར་བའི་འོད་ཟེར་གྱིས༔ སྐྱེས་པ་རྣམས་ནི་གཙོ་བོར་དགུག༔ དེ་ལྟར་འཁོར་ལོ་ལྔ་དབུས་སུ༔ མཁའ་འགྲོ་ལྔ་ཚན་ལྔ་བསྒོམས་ལ༔ རང་དང་མཐུན་པའི་འོད་ཟེར་ནི༔ ཡི་གེ་གསུམ་གྱི་རྣམ་པ་ཡིས༔ རྡོ་རྗེ་རླུང་གི་བཟླས་པ་ཡིས༔ ཞག་དྲུག་བསྒོམས་པའི་རྣལ་འབྱོར་མ༔ མཁའ་འགྲོས་དངོས་སུ་ལུང་སྟོན་ཅིང་༔ མཆོག་དང་ཐུན་མོང་དངོས་གྲུབ་ཐོབ༔ དམ་ཚིག་ཆགས་ཞེན་ཆུང་བ་དང་༔ བུད་མེད་མི་སྤང་བདེ་སྟོང་བསྒོམ༔

བྱམས་དང་སྙིང་རྗེ་བྱང་སེམས་བསྒོམ༔ ལྟ་བ་ནམ་མཁའ་ཡངས་པ་ལས༔ སྨྱོན་སྤྱོད་ཐོ་ཅོ་སྐབས་སུ་བརྩམ༔ གཏད་མེད་རང་གྲོལ་ལམ་ཁྱེར་བྱ༔ ཇི་སྲིད་ཆེད་འཛིན་ཞིག་པ་ན༔ མཁའ་འགྲོའི་དངོས་གྲུབ་མཐར་ཐུག་ཡིན༔ རླུང་དྲུག་རྡོ་རྗེའི་ཆིངས་ཞེས་བྱ་བ༔ མཁའ་འགྲོ་བདེ་ཆེན་རྒྱ་མཚོ་རྫོགས་སོ༔ ཨྠིྀ༔ རྒྱ་རྒྱ་རྒྱ༔ ཤུ་བྷཾ༔ ༔ཧཱུྃ མེས་པོའི་ཤུལ་བཞག་ལས། ཀློང་ཆེན་བཀའ་འབུམ། ༼༨༽ མེས་པོའི་ཤུལ་བཞག་ལས། མཁའ་འགྲོ་སྙིང་ཐིག - PAGE 46 -PAGE - 51 -- PAGE 45 -