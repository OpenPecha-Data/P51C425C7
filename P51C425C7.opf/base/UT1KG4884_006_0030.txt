 ༄༅། །ཀཤཱུརསྱབྷཱདྷཱཀིནིཙིཏྟཏིལཀསརྦེཥཱཾབྱཉྫནཱསྟི།། །།༄༅། །མཁའ་འགྲོ་སྙིང་ཐིག་པར་དུ་བསྒྲུབས་ཚུལ་གྱི་དཀར་ཆག་ཉིན་མོའི་སྣང་བ་བཞུགས་སོ། །

༄༅། །ན་མོ་པདྨཱ ཀ རཱ ཡ། ཡསྱསཱ བྷཱ ཝཱ ཙྪ ཀཱུ ཊ སྠ སཏྶུ ཁཱ ཀྵ ར དྷ རྨཱ ཎཱཾ ཀཱཡ། །གང་གི་རང་བཞིན་མཁའ་ལྟར་རྣམ་དག་འགྱུར་བ་ཀུན་སྤངས་གཙང་རྟག་བདེ་དམ་ཆོས་ཀྱི་སྐུ།། །།༄༅། །བཻ ཀཱ ར ས པྟཱ ངྒ ནོ རུ དྡྷ བཱི པྲ ཀཱ མ ནི རཱ བྷོ གཾ ཀཱ ཡ། ། འགགས་མེད་རྣམ་འགྱུར་ཉི་དང་ཟེར་བཞིན་ཁ་སྦྱོར་ཡན་ལག་བདུན་ལྡན་ལོངས་སྤྱོད་རྫོགས་སྐུའི་དཔལ།། །།༄༅། །ཤྲེ ཎི རྫ ནཱུ དྒྷེ ན ལོ ཀཱ ཧི ཏཻ རྦ ཧྭ སྟི ཧི ནི རྨཱ ཎཾ ཀཱ ཡ། །འགྲོ་བློའི་རྫིང་བུར་བརྒྱ་ཕྲག་གཟུགས་བརྙན་བཟོ་སྐྱེ་མཆོག་གི་སྤྲུལ་སྐུའི་རོལ་པ་མཐའ་ཀླས་ཅན།། །།༄༅། །ཛི ཀྶ རྦ སཱ རྡྷ ཏྭ པདྨཱ ཀ རཻ ༔ ཤུ བྷ ནྟུ ཤ ར ཎྱཾ དྷཱ རེ ཥུ། ། རྒྱལ་ཀུན་སྤྱི་གཟུགས་པདྨ་འབྱུང་གནས་ཚེ་རབས་གཏན་གྱི་སྐྱབས་སུ་བསྟེན་ནོ་ཤིས་པར་སྐྱོངས།། །།འགྲོ་ཀུན་ཡེ་ནས་བདེ་གཤེགས་སྙིང་པོ་ཁྱབ་པར་གདལ་གཞི་ཀུན་བརྟགས་འཁོར་བའི་རྣམ་པ་ཅན། །བག་ཆགས་སྟུག་པོའི་གཞན་དབང་ལ་འཆེལ་ཀུན་རྫོབ་བདེན་དོན་བརྟན་གཡོར་སྣང་ཀུན་རིམ་གཉིས་ཀྱི། །ལམ་ལ་རབ་གོམས་ཡོངས་གྲུབ་དོན་དམ་བདེན་དངོས་ལྷ་ཡི་ཕྱག་རྒྱར་འབྲས་བུའི་ཚུལ་ཤར་བ། །ཀུན་བཟང་ཡབ་ཡུམ་རྡོ་རྗེ་སེམས་དཔའ་ཞི་ཁྲོ་རབ་འབྱམས་ཡི་དམ་དཀྱིལ་འཁོར་ཚོགས་ལ་གུས། །གསང་ཆེན་ཐེག་མཆོག་སྤྲིན་གྱི་བླ་རེ་ ནི། །སྣང་བཞིའི་ལམ་གྱི་ཆུ་ཁུར་ལྕི་བའི་འཛུམ། །སྐུ་བཞིའི་གྲུ་ཆར་འཇོ་བའི་གླུ་དབང་གཟུགས། །དགའ་རབ་རྡོ་རྗེ་བསྟན་འགྲོའི་དཔལ་དུ་ཤར། །གདོས་བཅས་སྒྱུ་ལུས་ཟག་མེད་དྭངས་མའི་སྐུར། །ཡོངས་སྨིན་ཤྲཱི་སེང་ཛྙ་ན་སཱུ་ཏྲ་དང༌། །བི་མ་ལ་སོགས་དགོངས་བརྡའ་སྙན་བརྒྱུད་ཀྱི། །དྲུག་ལྡན་རྒྱ་བོད་རིག་འཛིན་ཚོགས་ཀུན་རྒྱལ། །གངས་ཅན་མུན་ལྗོངས་ཕན་བདེའི་ཟླ་སྣང་གིས། ། དཀར་པོར་བསྒྱུར་མཛད་མཁན་སློབ་ཆོས་གསུམ་དང༌། །ལོ་པཎ་སྐྱེ་འཕགས་བྱང་སེམས་གྲུབ་རིགས་ཚོགས། །སྐུ་དྲིན་དྲན་པས་དད་སྤྲོའི་གུས་ཕྱག་བརྩེགས། ཁྱད་པར་ཐེག་རྩེའི་ཆོས་ཀྱི་ཉིན་མོར་བྱེད། །ཡིད་དཔྱོད་ནམ་མཁའི་གླང་པོས་སྨ་དབབ་པ།

།ཉམས་མྱོང་རྟོགས་པའི་རླུང་གཞོན་གྱིས་བསྐྲད་ པས། །གྲུབ་པའི་ཉི་གཞོན་གསར་ངོམས་ཀླ྄ོང་ཆེན་པ། །གཞན་ཡང་ཚེ་གཅིག་གྲོལ་བྱེད་བསམ་འཕེལ་ནོར། །ཡིད་བཞིན་མཆིང་བུར་འགྲམ་ཆུ་མི་ལྡང་ བར། །ཕ་རྗེས་བུས་སླེབས་སྔ་འགྱུར་བསྟན་པའི་སྲོལ། །འཛིན་ཀུན་རྒྱལ་བསྟན་མཛེས་པའི་རྒྱན་ཏུ་བསྔགས། །རྒྱལ་བསྟན་ནོར་འཛིན་བུ་མོ་སྙིང་སྟོབས་ཅན། །རྣམ་དཔྱོད་ཕྲག་པར་ཁྱེར་བའི་ལྷག་མ་ཅན། །གནའ་བོའི་ཆོས་རྒྱལ་མེས་དབོན་སྤྱོད་ཚུལ་ལ། །འགྲན་ནུས་ས་སྐྱོང་སྡེ་དགེ་ལས་གཞན་སུ། ། དེ་ཕྱིར་རྒྱལ་རབས་ཉིན་མོར་བྱེད་པའི་གཟིས། །མདོ་སྔགས་བསྟན་པའི་པད་ཚལ་པར་གྱི་འཕྲུལ། །དུ་མར་ཕྱེས་པའི་ཆོས་ཆར་གཤ ིན ་པོ་ཡིས། །འགྲོ་རྒྱུད་སྐུ་བཞིའི་ས་བོན་སྨིན་འདི་མཚར། །དེ་ལྟར་མཆོད་པར་བརྗོད་པ་ཅུང་ཟད་སྔོན་དུ་བཏང་ནས་འདིར་གླེང་བར་བྱ་བ་ནི། སྤྱིར་རྒྱལ་བས་གདུལ་འགྲོའི་ཁམས་དབང་བསམ་པ་དང་མཐུན་པའི་ཆོས་ཇི་སྙེད་ཅིག་གསུངས་པ་དེ་ཀུན་ལུང་རྟོགས་ཀྱི་བསྟན་པ་གཉིས་སུ་འདུས་པ་ལས་རྟོགས་པ་དམ་པའི་ཆོས་ནི་བརྗོད་བྱ་ཡིན། དེ་རྗོད་བྱེད་ལུང་གི་ཆོས་ལ་དབྱེ་སྒོ་མང་ཡང་རྒྱ་མ་ལས་ཀྱི་ལུང་དང༌། ཡེ་ཤེས་ལྷ་ཡི་ལུང༌། བྱ་བྲལ་རྫོགས་པའི་ལུང་གསུམ་དུ་ཕྱེས་ན་དང་པོ་བློ་དམན་རྣམས་ལ་དགོངས། ཕྱི་མ་གཉིས་དབང་པོ་འབྲིང་དང༌། མཆོག་གི་དོན་ཏུ་གསུངས་པའི་མཆོག་དེ་ལ་ཡང་བསྐྱེད་རྫོགས་གཉིས་མེད་གསུམ་ལས་འདིར་ཕྱི་མ་སྟེ། སྤྱིར་རྒྱ་གར་འཕགས་པའི་ཡུལ་དུ་བདག་ཅག་གི་སྟོན་པའི་རྗེས་སུ་འཇུག་པ་རྣམས་ཀྱི་སྡེ་སྣོད་གསུམ་ལ་ཉམས་ལེན་གཙོ་བོར་མཛད་པས་མདོ་ལྟར་གྲགས་ཆེ་ཞིང༌། སྔགས་ནི་སྐལ་ལྡན་དབང་པོ་ཡང་རབ་རྣམས་ཀྱིས་གསང་ནས་ཉམས་སུ་ལེན་པས་སླར་གྲུབ་པ་ཐོབ་ནས་གདུལ་བྱ་རྗེས་སུ་འཛིན་ནུས་པ་འདི་སྔགས་འཆང་རྡོ་རྗེ་འཛིན་པ་ཆེན་པོ་ཞིག་གི་ཞེས་ཡོངས་གྲགས་སུ་བརྗོད་པ་ཞིག་ཡིན། ཁྱད་པར་རྫོགས་པ་ཆེན་པོའི་ཆོས་སྐོར་རྣམས་ནི་ཤིན་ཏུ་བཀའ་གཉན་པས་སྐལ་བ་ལྡན་པ་རེ་ཟུང་ལས་ཕལ་ཆེར་གྱིས་སྤྱོད་ཡུལ་དུ་མ་གྱུར།

བོད་གངས་ཅན་ལྗོངས་འདིར་མཁན་སློབ་ཆོས་གསུམ་གདན་འཛོམ་པས་མདོ་སྔགས་གཉིས་ཀ་རྒྱས་ཆེ་ཞིང༌། ཁྱད་པར་རྗེ་འབངས་ཉེར་ལྔ་སོགས་སྔགས་ལ་གྲུབ་རྟགས་ཐོན་པ་ཡང་མང༌། དེ་ཚུལ་རྒྱུན་མ་ཆད་པ་ལ་གསང་སྔགས་གསར་རྙིང་ཞེས་ལོ་ཙཱ་བས་འགྱུར་སྔ་ཕྱིའི་མིང་ཙམ་གྱི་དབྱེ་གཞི་མང་པོ་བྱུང་ཞིང༌། རྙིང་མ་ལའང་བཀའ་གཏེར་དག་སྣང་སོགས་ཀྱི་བརྒྱུད་པའི་ཟམ་མ་ཆད་པའི་སྙན་བརྒྱུད་ཚད་མ་བཞི་ལྡན་སྩལ་ཡོད་པ་ལས། པཎྜི་ཏ་ཆེན་པོ་བི་མ་མི་ཏྲ་དང༌། ལོ་ཙཱ་བ་སྐ་བ་དཔལ་བརྩེགས་ཀྱིས་བསྒྱུར་ཞིང༌། ཕྱི་རབས་ཀྱི་དོན་དུ་དབུ་རུ་ཞྭ འ ི་ལྷ་ཁང་དུ་གཏེར་དུ་སྦས་པ་གནས་བརྟན་ལྡང་མ་ལྷུན་རྒྱལ་གྱིས་བཏོན་པའི་བི་མ་སྙིང་ཐིག་དང༌། ཨོ་རྒྱན་གྱི་སློབ་དཔོན་པདྨ་འབྱུང་གནས་ཀྱིས་རྫོགས་པ་ཆེན་པོའི་གནད་རྣམས་མཁའ་འགྲོ་སྙིང་ཐིག་ཏུ་དྲིལ་ནས་བྲག་དཀར་ཏེ་སྒྲོ་མཁའ་འགྲོའི་ཚོགས་ཁང་དུ་ཌཱཀྐིའི་གཙོ་མོ་ཡེ་ཤེས་མཚོ་རྒྱལ་ལ་གནང་བ་དང་མཆིམས་ཕུར་ལྷ་ལྕམ་པདྨ་གསལ་ལ་སྨོན་ལམ་གཏད་རྒྱ་དང་བཅས་གཏེར་དུ་སྦས་པར་ལྷ་ལྕམ་གྱི་རྣམ་སྤྲུལ་པདྨ་ལས་འབྲེལ་རྩལ་གྱིས་དྭགས་པོ་དང་ལུང་ཁྲ་མོ་བྲག་ནས་གཏོན་པ་གཉིས་སྙིང་ཐིག་མ་གཉིས་སུ་གྲགས་པ་དང༌། སྔ་མའི་དོན་སྙིང་པོར་དྲིལ་བ་བླ་མ་ཡང་ཏིག་དང༌། རྗེས་མ་རྒྱས་པར་བཀྲལ་བ་མཁའ་འགྲོ་ཡང་ཏིག་དང༌། བི་མ་སྙིང་ཐིག་མ་བུ་ཟུང་གི་དོན་གསལ་བར་བཀོད་པ་ཟབ་མོ་ཡང་ཏིག་བཅས་གླེགས་བམ་ཆེ་བ་ལྔར་ལོངས་པར་བཞུགས་པ་ནི་མདོ་སྔགས་ཆོས་ཚུལ་ཀུན་གྱི་སྙིང་པོའི་བཅུད་དམ་པ་སྤྱིར་ཐེག་པ་ཐམས་ཅད་ལམ་བདེན་ཁོ་ན་ཡིན་ཡང༌། རྫོགས་པ་ཆེན་པོ་ཨ་ཏི་ཡོ་ག་ནི་དེ་ཐམས་ཅད་ཀྱི་རྩེ་མོར་ཕྱིན་པས་ཡེ་ཤེས་བཅར་ཕོག་ཏུ་ངོས་འཕྲོད་ཕྱིར་ལམ་བདེན་གྱི་རེ་དོགས་སངས་པའི་འབྲས་བུ་དངོས་ཡིན་ཕྱིར་འཇམ་མགོན་ས་སྐྱ་པཎ་ཆེན་གྱིས་ཀྱང༌། ཨ་ཏི་ཡོ་གའི་ལྟ་བ་ནི། །ཡེ་ཤེས་ཡིན་གྱི་ཐེག་པ་མིན། ཞེས་གསུངས། སྤྱིར་སྔགས་ཕྱོགས་ཐམས་ཅད་མཁའ་འགྲོ་མའི་ཚོགས་ལ་གཉེར་དུ་གཏད་པ་ཤས་ཆེ་ཞིང་རྒྱས་པའི་མཐུན་འགྱུར་ཡང་ཞིང་སྔགས་ལྷན་སྐྱེས་ཀྱི་མཁའ་འགྲོ་མས་མཛད་ཕྱིར་རྒྱལ་ཁབ་འདིའི་མངའ་འོག་ཏུ་ཡང་དར་རྒྱས་ཆེ་ཞིང་ཉམས་སུ་ལེན་པས་སྔ་ཕྱིར་གྲུབ་པ་ཐོབ་པ་ཡང་རྒྱུན་མ་ཆད་ཙམ་དེང་སང་གི་བར་དུ་བྱུང་བ་བཅས།

སྔ་མ་ས་སྐྱོང་ཆོས་ཀྱི་རྒྱལ་པོ་སྡཻ་དགེ་བླ་མ་མཁས་དང་གྲུབ་པའི་བདག་ཉིད་ཤེས་བྱའི་རྩལ་ཆེན་རྫོགས་པ་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་སྲིད་སྐྱོང་གི་ཁྲིར་ཕེབས་པའི་སྐབས་བསྟན་འགྲོའི་ཕན་བདེ་སྤེལ་བ་དང་ཆབ་སྲིད་མངའ་ཐང་རྒྱས་ཤིང༌། སྐུ་ཚེ་གདུང་བརྒྱུད་བཅས་གོང་འཕེལ་འབྱུང་བའི་ཆེད་དུ། ཚེ་དབང་ལྷ་མོས་སྙིང་ཐིག་མ་བུ་གསེར་བྲིས་མཛད་པ་དང༌། པར་དུ་བསྐྲུན་པའི་བླ་མ་ཡང་ཏིག་དང་མཁའ་འགྲོ་ཡང་ཏིག་བཅས་གྲུབ་འདུག་ཤིང༌། དེའི་འཕྲོ་མཐུད་ནི། ཇི་སྐད་དུ། སྐྱེས་རབས་དཔག་བསམ་འཁྲི་ཤིང་ལས། གང་ཕྱིར་སྲོག་ཆགས་ཐམས་ཅད་ཀྱི། །སྐྱེ་བ་སྔར་གོམས་བག་ཆགས་ནི། །རྒྱུན་དུ་དགའ་བའི་སྐུད་པ་ཡིས། །རྟགས་པར་བརྩེམས་འདི་མེད་མི་འགྱུར། ཞེས་གསུངས་པ་བཞིན་ས་སྐྱོང་ཆོས་ཀྱི་རྒྱལ་པོའི་ལྷ་སྲས་དམ་ཚིག་རྡོ་རྗེ་འམ་འཇིགས་མེད་ཀུན་དགའ་ཆེ་མཆོག་ཕྱོགས་ལས་རྣམ་པར་རྒྱལ་བའི་སྡེ་ཞེས་གྲགས་པས་སྐྱེ་བར་རྒྱལ་བསྟན་རིན་པོ་ཆེར་སྐྱེས་སྦྱངས་ཀྱི་ཤེས་རབ་ལ་མཐུ་ཕུལ་བྱུང་ཐོབ་པའི་རང་རྟགས་འདིར་ཡང་གསལ་བས་མཁའ་འགྲོ་སྙིང་ཐིག་འདི་ཉིད་པར་དུ་བསྒྲུབས་པར་གནང་བ་སྟེ། དེ་ཡང་སྤྱིར་གོང་སྨོས་ལྟར་ཆོས་རྒྱལ་ཁྲི་སྲོང་གི་ཐུགས་བསྐྱེད་དང་སྔོན་སྨོན་དུས་སུ་བབས་པས་ཨོ་ཌི་ཡཱ་ནའི་སློབ་དཔོན་ཆེན་པོ་ལྗོངས་འདིར་གདན་ཕེབས་ཤིང་བསྟན་པ་སྔ་དར་ལ་གསང་སྔགས་བོད་འདིར་རྒྱས་པ་ཙམ་རྒྱ་གར་འཕགས་པའི་ཡུལ་དུའང་མ་བྱུང་ཞེས་ཇོ་བོ་རྗེ་དཔལ་ལྡན་ཨ་ཏི་ཤས་གསུངས་བཞིན་ལ། ཁྱད་པར་རྫོགས་པ་ཆེན་པོ་ནི། པད་འབྱུང་དང་བི་མ་ལ། ལོ་ཆེན་བཻ་རོ་ཆོས་རྒྱལ་སོགས་ཀྱི་ཐུགས་ཀྱི་ཉིང་ཁུ་ཁྱད་པར་དུ་འཕགས་པས་འཕགས་ཡུལ་དུ་མ་ཟད་བོད་ལྗོངས་འདིར་ཡང་ཕུང་པོ་འོད་སྐུར་ཡལ་བ་མང་ཞིང༌། ས་དགེ་དཀར་འབྲུག་སོགས་ཀྱི་སྐྱེས་ཆེན་གྲུབ་པའི་སར་བཞུགས་པ་དུ་མ་ཞིག་གིས་ཀྱང་མིང་གི་ཁྱད་པར་ཙམ་ལས་དངོས་དང་བརྒྱུད་ནས་ཉམས་བཞེས་མཛད་པ་སོ་སོའི་རྣམ་ཐར་དུ་འབྱུང་གཤིས་མཁྱེན་རབ་ཀྱི་བདག་ཉིད་རྣམས་ནས་དགོངས་མངའ་ལྟར་ལགས་ཤིང༌།

ཆོས་འདི་རྒྱས་པའི་མཐུན་རྐྱེན་ཆོས་བདག་གཏེར་སྟོན་པདྨ་ལས་འབྲེལ་རྩལ་གྱི་སྐྱེ་བ་དེ་མ་ཐག་པ་རྒྱལ་བའི་དབང་པོ་ཀློང་ཆེན་རབ་འབྱམས་བཟང་པོས་མཛད་དེ། དེ་རྒྱུན་མ་ཉམས་པ། བྱང་བ་ཡབ་སྲས་དང༌། ཀུན་མཁྱེན་རྒྱལ་བའི་དབང་པོ་ངག་དབང་བློ་བཟང་རྒྱ་མཚོ། རྡོ་རྗེ་བྲག་ཞབས་དྲུང་གོང་འོག་སྨིན་གླིང་གཏེར་ཆེན་སྐུ་མཆེད། བཻ་རོའི་རྣམ་འཕྲུལ་ཀུན་མཁྱེན་ཤེས་རབ་འོད་ཟེར་སོགས་ཀྱིས་གྲུབ་མཐའ་རྐང་ཚུགས་ཀྱི་ཉམས་བཞེས་དང་འཆད་སྤེལ་རྒྱ་ཆེར་གནང་ཞིང༌། ཁམས་ཕྱོགས་འདིར་ཡོངས་རྫོགས་བསྟན་པའི་མངའ་བདག་ཀ༔ཐོག་པ་དམ་གཙང་བྱམས་གསུམ་སོགས་ནས་དེང་གི་བར་གདན་རབ་སློབ་རྒྱུན་བཅས་དང༌། ཁྱད་པར་གྲུབ་པའི་དབང་ཕྱུག་ཁམས་རྫོགས་ཆེན་པ་ཞེས་ཆོས་མིང་གང་ཟག་ལ་ཐོགས་པ་སྐྱེ་ཕྲེང་རིམ་བྱོན། ཐུགས་སྲས་ཉི་ཟླ་སྐར་གསུམ་སོགས་ཀྱིས་རྫོགས་པ་ཆེན་པོའི་རིང་ལུགས་རྒྱ་ཆེར་སྤེལ་ཞིང་རྒྱུན་མི་ཉམས་པར་དབང་ལུང་མན་ངག་ཐམས་ཅད་བུམ་པ་གང་བྱོའི་ཚུལ་དུ་བླ་མས་སློབ་མ་རྗེས་སུ་འཛིན་ནུས་པར་བཞུགས་བཞིན་པ་འདིའོ། །དེ་ལྟ་བུའི་གདམས་པ་ཁྱད་པར་དུ་འཕགས་པ་མཁའ་འགྲོ་སྙིང་ཐིག་ཏུ་གྲགས་པ་འདིར་སྤྱིར་ཐེམ་བྱང་ལ་ཇི་ལྟར་འཁོད་པ་དེ་ལས་མ་འདས་ཀྱང་འདིར་པར་ཡིག་སོ་སོར་འཚོལ་བདེ་བ་དང་ཆོས་ཚན་ཇི་ལྟར་བཞུགས་ཚུལ་ཤེས་སླ་བ་སོགས་ཀྱི་ཆེད་དུ་དཔེ་ཚན་ཀ་ཐོར་བསྒྲིགས་ནས་བཀོད་པ་ལ། ཀ་པར་མཁའ་འགྲོ་སྙིང་ཐིག་གི་ཁ་བྱང༌། ཁ་པར་བླ་མ་བརྒྱུད་པའི་ལོ་རྒྱུས། ག་པར་བཏགས་གྲོལ་རྒྱུད་དྲུག །ང་པར་བཏགས་གྲོལ་རྒྱུད་དྲུག་གི་ཏི་ཀ་ལ། ཅ་བར་མཁའ་འགྲོ་སྙིང་ཐིག་གི་ལོ་རྒྱུས། ཆ་པར་བཏགས་གྲོལ་སྙིང་པོའི་རྒྱུད་དྲི་མེད་སྙིང་པོའི་ཊིཀ་གསལ་བའི་སྒྲོན་མེ། ཇ་པར་སངས་རྒྱས་ཀྱི་འདས་རྗེས་གསུམ་པ། ཉ་པར་བཏགས་གྲོལ་དོན་ཁྲིད། ཏ་པར་བདེ་གཤེགས་རིགས་ལྔའི་ཕྱི་སྒྲུབ་དང་ནང་སྒྲུབ། ཐ་པར་སྨིན་བྱེད་དོན་གསལ་སྒྲོན་མེ། ད་པར་དབང་ཁྲིད་ནོར་བུ་སྒྲོན་གསལ།

ན་པར་དབང་གོང་མ་གསུམ་གྱི་ས་མ་འགྲེལ། པ་པར་ཌཱཀྐི་ལྔའི་མངོན་རྟོགས་དབང་གི་རྒྱབ་ཡིག ། ཕ་པར་རིགས་ལྔའི་མཆོད་འབུལ། བ་པར་མཁའ་འགྲོའི་ལས་བྱང་རྩར་ཕྲེང༌། མ་པར་དབང་སྒྲུབ་དང་བུམ་སྒྲུབ་དཀྱིལ་འཁོར་རྣམ་དག་བཅས། ཙ་པར་དབང་དོན་གསལ་བའི་རྒྱབ་ཡིག །ཚ་པར་དབང་བཞིའི་གོ་རིམ་དང་ཁྲིད་དུ་བསྐུར་ལུགས། ཛ་པར་ཏི་ཀ་རིག་པའི་སྒྲོན་མ། ཝ་པར་ཐོད་རྒལ་དབང་ལྔ། ཞ་པར་ཌཱཀྐིའི་གཏོར་མའི་རིམ་པ། ཟ་པར་ཌཱཀྐིའི་ཚོགས་མཆོད། འ་པར་དབང་གི་རྒྱབ་ཡིག །ཡ་པར་དབང་གི་ཐོ་ཡིག །ར་པར་གསང་དབང་ལྷན་ཐབས། ལ་པར་ཤེར་དབང་ལྷན་ཐབས། ཤ་པར་ཌཱཀྐིའི་སྲོག་ཏིག །ས་པར་ཌཱཀྐིའི་དུས་གནད་དང་གནད་འབེབས་ཤིས་བླ་རྡོ་བཅས། ཧ་པར་ནོར་སྒྲུབ་གཏེར་གྱི་བུམ་པ། ཨ་པར་ཐོག་རྒལ་དོན་ཁྲིད། ཀི་པར་སྙིང་པོ་གསལ་བའི་མེ་ལོང་ཁྲིད། ཀུ་པར་ཁྲིད་རྒྱབ་ལུང་ཕྲེང༌། ཀེ་པར་ལག་ཁྲིད་གནད་ཀྱི་མན་ ངག །ཀོ་པར་རྟགས་ཡིག་ཚད་ཡིག ཁི་པར་སྙིང་ཐིག་ཆེན་མོའི་རྩ་བ། ཁུ་པར་སྙིང་ཐིག་གསང་བའི་ཡང་བཅུད་མེ་ལོང༌། ཁེ་པར་ལྟ་བའི་རྣལ་འབྱོར། ཁོ་པར་སྒོམ་པའི་རྣལ་འབྱོར། གི་པར་སྤྱོད་པའི་དང་འབྲས་བུའི་རྣལ་འབྱོར། གུ་པར་ཞུས་ལེན་བདུད་རྩི་གསེར་ཕྲེང༌། གེ་པར་ཞལ་གདམས་གསང་དམ། གོ་པར་གནད་གདམས་ལྔ་པ། ངི་པར་ཌཱཀྐིའི་ལམ་འབྲས་སྐོར། ངུ་པར་ཞལ་གདམས་གནད་འཕྲེང༌། ངེ་པར་ཌཱཀྐིའི་གནད་ཐིག །ངོ་པར་རྡོ་རྗེ་ཆུ་འཐུང༌། ཅི་པར་ཞི་བ་བར་དོ། ལམ་གྱི་མཚན་ཉིད། ཅུ་པར་ཁྲོ་བོ་བར་དོ་གནད་སྒྲོན། ཅེ་པར་བར་དོ་འབྱུང་འདུས་རྟགས་རིམ། ཅོ་པར་འཆི་ཁ་བར་དོའི་གནད་དུ་མ་དང་ཆོས་ཉིད་བར་དོའི་ཡོན་ཏན། ཆི་པར་གཏུམ་མོ་ཁྱད་པར་ཅན། ཆུ་པར་རྡོའི་བཅུད་ལེན། ཆེ་པར་སྲོག་ལེན་སྤུ་གྲིའི་རྒྱུད། ཆོ་པར་སྲོག་སྒྲུབ་ནག་མོའི་སྒྲུབ་ཐབས། ཇི་པར་བླ་མའི་རྣལ་འབྱོར། ཇུ་པར་བླ་མའི་རྣལ་འབྱོར་གྱི་ཕྱི་ནང་གསང་གསུམ། ཇེ་པར་ཁྲེགས་ཆོད་ངོ་སྤྲོད་མཐའ་གྲོལ་ཀློང་ཡངས། ཇོ་པར་རྩལ་དབང༌། ཉི་པར་ཐིག་ལེ་དྭངས་སྙིགས་འབྱེད་པ་དང་རིགས་བརྒྱུད་བཞག་ཐབས།

ཉུ་པར་བར་དོའི་ངོ་སྤྲོད་དང་མངོན་གསུམ་ངོ་སྤྲོད། ཉེ་པར་བར་དོའི་མཚན་ཉིད་བཤད་པ་དང་སྐྱེ་གནས་རྣམས་ཀྱི་རྒྱུ་བསྟན་པ། ཉོ་པར་བཏགས་གྲོལ་ཕྲན་དྲུག་གི་ཏི་ཀ །ཏི་པར་རྟ་མགྲིན་ལུས་དཀྱིལ། ཏུ་པར་ཌཱཀྐིའི་རྐྱང་སྒྲུབ། ཏེ་པར་མཁའ་འགྲོ་སྔགས་ཀྱི་ལྡེ་མིག །ཏོ་པར་བདུད་རྩི་ཕྱག་མཆོད། ཐི་པར་རྟགས་ཚད་ཡི་གེ །ཐུ་པར་ཌཱཀྐིའི་དྲིལ་སྒྲུབ་གསང་བ་སྙིང་དུམ། ཐེ་པར་ཌཱཀྐིའི་ལུས་དཀྱིལ་ཆེན་མོ། །ཐོ་པར་པདྨ་ལས་འབྲེལ་རྩལ་གྱི་སྐྱེས་རབས་དང་ལུང་བསྟན། དི་པར་གཏེར་གྱི་ཁ་བྱང་དང་ལུང་བསྟན། དུ་པར་སྙིང་གི་ལག་འགྲིག །དེ་པར་ལོ་རྒྱུས་རྒྱལ་བ་གཡུང་གིས་མཛད་པ། དོ་པར་གཡུང་སྟོན་གསུང་ཕྱག་འཚལ་སོགས། ནི་པར་གཡུང་གི་ལོ་རྒྱུས། ནུ་པར་འཕོ་བ། ནེ་པར་ལྡང་ལྷའི་སྒྲུབ་ཐབས། ནོ་པར་གསོལ་འདེབས། པི་པར་བརྒྱུད་འཛིན་སློབ་བུ་ལུང་བསྟན། པུ་པར་ལྷ་མོ་ལྔའི་ཚེ་སྒྲུབ། པེ་པར་སྤྲུལ་སྐུ་ལེགས་པའི་ལུང་བསྟན། པོ་པར་སྲོག་སྒྲུབ་ནག་མོའི་གཏོར་དབང༌། ཕི་པར་མཁའ་འགྲོ་ཡང་ཏིག་གི་དབང་བསྐུར་བའི་ལག་ལེན་དང་མཁའ་འགྲོ་སྙིང་གི་དཀྱིལ་འཁོར་བྲི་ཚུལ། ཕུ་པར་ལོ་རྒྱུས་རིན་པོ་ཆེའི་ཕྲེང་བ། དེ་ལྟ་བུའི་ཆོས་ཚུལ་ཡིད་བཞིན་ནོར་བུ་འདི་དག་པར་དུ་བཞེངས་པའི་བྱ་བ་ལ་བརྩོན་པ་ནི་ཕན་ཡོན་ཆེ་སྟེ། སྟོན་པས། དམ་ཆོས་འཛིན་པའི་བསོད་ནམས་ནི། །སངས་རྒྱས་ཀུན་གྱི་ནན་ཏན་ཏུ། །བསྐལ་པ་བྱེ་བར་བརྗོད་མོད་ཀྱང༌། །མཐའ་མར་ཕྱིན་པར་འགྱུར་མ་ལགས། །ཞེས་གསུངས། དེ་ལྟ་བུའི་དགེ་བ་རྫོགས་བྱང་དུ་བསྔོ་བ་ནི། སྭ་སྟི་ཤྲི་ཡཱམ་སིདྡྷིརྦྷ་བ་ཏུ། གདོད་ནས་བྱང་ཆུབ་སྙིང་པོར་མཛའ་བའི་གཏམ། །སྲིད་ཞིའི་བླ་ན་གྲགས་པའི་དབྱར་གྱི་དུས། །ཐར་པའི་གྲུ་ཆར་བསྐུལ་བའི་སྤྲིན་ཕུང་ནི། །དཀོན་མཆོག་གསུམ་གྱི་ཀླུ་དབང་ཁོ་ནར་བའི། ༡ ། ཐེ་ཚོམ་མུན་པས་རབ་བཏང་ཤེས་རབ་སྤྱན། །ཆོས་ཀུན་གནས་ལུགས་རྟོགས་པའི་ཐབས་ལ་མཁས། །སྔོན་བྱོན་རྒྱ་བོད་པཎ་གྲུབ་གཤེགས་པའི་ཤུལ།

། ལམ་བཟང་འདི་ལ་གཅེས་སྤྲས་ཅིས་མི་བྱེད། ༢ །སྲིད་འདིར་སྣང་བ་སྟེར་བ་མང་མོད་ཀྱིས། །སྣང་བའི་མཛོད་ལ་འགྲན་མིན་ཐེག་ཚུལ་ཀུན། །མ་ཧཱ་སནྡྷིར་གཞལ་ཚེ་གནས་སྐབས་ཀྱི། །གྲོལ་བ་ཙམ་ལས་དངོས་ལ་རེག་པ་ཉུང༌། ༣ ། དེ་ཕྱིར་འགྲོ་རྒྱུད་ལྕགས་ཁམས་མན་ངག་སྡེའི། །འགྱུར་རྩིས་ས་ལེ་སྦྲམ་གྱི་རང་གཟུགས་ངོམ། །གཞི་འབྲས་ལྟོ་འབྱོར་གྲུབ་པའི་མིང་སྙན་ཙམ། །མ་ཡིན་རང་ལུས་དྭངས་མར་འགྱུར་འདི་དྲན། ༤ །ད་ལྟའི་ལམ་བཟང་བསམ་འཕེལ་དབང་གི་རྒྱལ། །པར་གྱི་འདུ་བྱེད་རྒྱལ་མཚན་ཏོག་ཏུ་བཀུར། །དབང་རྣོན་ཆོས་རྗེས་འབྲང་ལ་དོན་གཉིས་ཀྱི། །དངོས་གྲུབ་ཆར་དུ་འབེབས་ལ་སོམ་ཉི་ཅི། ༥ །ལུང་རྟོགས་ཆོས་ཚུལ་རིན་ཆེན་བརྩེགས་པའི་ངོས། །སྙིང་པོ་འབོད་སྒྲོགས་མཁྱེན་པའི་ཤེས་པ་ཅན། །ཧ་ནུ་མནྠ་ས་མ་ཡ་བཛྲ། །གཟུར་གནས་དགའ་བསྐྱེད་དཔལ་དུ་དུས་འདིར་བྱུང༌། ༦ །རྒྱུ་འདིས་འགྲོ་སེམས་རྨུ་རྒོད་མ་དུལ་རྟ། །ཞི་གནས་བྲེས་སུ་རབ་བཅུག་ལྷག་མཐོང་འགྲོས། །ཐར་པའི་གྲོང་དུ་མྱུར་བར་ཕྱིན་པའི་སྟོབས། །ས་ལམ་བསྒྲོད་པའི་གྲོགས་སུ་ཁུག་པར་ཤོག ༧། སྒྱུ་འཕྲུལ་སྲས་པོའི་ཆོས་ཀྱི་ཉི་མའི་འོད། །སོ་སོའི་བློ་གྲོས་བུག་པར་དྲངས་པོ་ཀུན། །ཐ་དད་མིང་གིས་ཕྱེས་པའི་གྲུབ་མཐའི་སྫཽང༌། །ཞིག་གནས་སྣང་བ་རྒྱ་ཆེན་ཐོབ་པར་ཤོག ༨ །སྲིད་པའི་སྟོབས་འབྱོར་ཉི་ཚེར་མི་ཞེན་པར། ། ལུགས་བརྒྱའི་རྣམ་དཔྱོད་མཁའ་ལྟར་རབ་ཏུ་ཡངས། ཁྱད་པར་ཐེག་མཆོག་སྙིང་པོ་བླ་ནས་བླར། །འདེགས་བྱེད་ས་སྐྱོང་ཆོས་སྲིད་འཕེལ་གྱུར་ཅིག ༩ ། མདོ་སྔགས་བསྟན་པའི་པད་ཚལ་འབྱེད་པ་ལ། །འཆད་རྩོད་རྩོམ་པའི་འོད་བརྒྱ་སྦྱིན་པའི་ཉི། །བསྟན་འཛིན་སྐྱེས་བུ་བསྟན་འགྲོའི་ལྷ་ལམ་ལ། །ཇི་སྲིད་བསྐལ་བརྒྱར་མི་ནུབ་འཆར་གྱུར་ཅིག ༡༠ །བྲི་བརྐོ་མཐུན་སྦྱོར་ཆོས་འདིར་འབྲེལ་ཐོབ་དང༌། །དཔྱད་པ་གསུམ་གྱིས་ཞུས་དག་བགྱིས་པ་སོགས། །ལམ་བཟང་འདི་འབྲས་ཡིད་སྨོན་མ་ཡིན་པར། །ལག་ཏུ་ཐོབ་པའི་རྩེ་དགས་དུས་འདས་ཤོག

༡༡ །འཇིག་རྟེན་ཁམས་འདིར་ལྔ་བརྒྱའི་རྒུད་པ་ཞི། །བདེ་སྐྱིད་རྫོགས་ལྡན་གསར་པའི་ཡ་མཚན་ངོམ། །ཆོས་རྒྱལ་ཡབ་སྲས་ཐུགས་བཞེད་བསམ་དགུ་འགྲུབ། །བཀྲ་ཤིས་དགེ་མཚན་གཡང་དུ་འབོད་པར་ཤོག ༡༢ ། མདོར་ན་དཀོན་མཆོག་གསུམ་གྱི་བདེན་པ་དང༌། །ཆོས་དབྱིངས་རང་བཞིན་འགྱུར་མེད་དོན་དམ་པའི། །གནས་ལུགས་བསླུ་བ་མེད་དགེས་སྨོན་པ་ བཞིན། །རབ་ཏུ་གྲུབ་སྟེ་བསྟན་འགྲོའི་གསོས་སུ་ཤོག ༡༣ །ཅེས་རྫོགས་པ་ཆེན་པོ་མཁའ་འགྲོ་སྙིང་ཐིག་འདི་ཉིད་ས་ཆེན་ཆོས་བཞིན་སྐྱོང་བའི་མངའ་བདག་ལྷ་སྲས་རིན་པོ་ཆེ་ནས་ཐུགས་བསྐྱེད་རྒྱ་ཆེས་པར་དུ་བཞེངས་པར་གནང་བའི་ཚེ། ཞུས་དག་དང་དཀར་ཆག་ཞབས་ཕྱི་སྒྲུབ་དགོས་བཀའ་སྩལ་གསེར་གྱི་ཅོད་པན་སྤྱི་བོར་ཕེབས་བཞིན་སྔ་འགྱུར་བསྟན་པའི་རྗེས་སུ་ཞུགས་ལོ་ཙམ་གྱི་གྱི་ན་བ་འཇིགས་མེད་བློ་གསལ་འོད་ཟེར་དུ་བོད་པས་རང་གནས་ཞེ་ཆེན་བསྟན་གཉིས་དར་རྒྱས་གླིང་གི་ཆོས་སྡེའི་གྲལ་གྱི་གཤག་ཆུང་དུ་སྤེལ་བ་སརྦ་མངྒ་ལམ།། །།

མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༦༽མཁའ་འགྲོ་སྙིང་ཐིག་པར་དུ་སྒྲུབས་ཚུལ་གྱི་དཀར་ཆག་ཉིན་མོའི་སྣང་བ། - PAGE 296 -- PAGE 297 -- PAGE 287 -