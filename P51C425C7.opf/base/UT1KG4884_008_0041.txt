 ༄༅། །མཁའ་འགྲོ་བདེ་ཆེན་རྒྱ་མཚོ་བཞུགས་སོ༔ 

རིན་ཆེན་ཤོག་སེར་སྐོར་བསྐྱེད་རིམ་ཡིད་བཞིན་ནོར་བུའོཿ དངོས་གྲུབ་ཕུན་ཚོགས་འབྱུང་བའི་གཞི༔ རྡོ་རྗེ་ཕག་མོ་ལ་བཏུད་དེ༔ མཁའ་འགྲོ་བདེ་ཆེན་རྒྱ་མཚོ་ལས༔ བསྐྱེད་རིམ་ཡིད་བཞིན་ནོར་བུ་བཤད༔ སྐད་ཅིག་གིས་སྟོང་པའི་ངང་ལས་ཆོས་འབྱུང་དམར་པོ་སུམ་བརྩེགས་དབུས་སུ་པདྨ་འདབ་བཞིའི་སྟེང་དུ༔ ཟླ་བ་དང་༔ ཉི་མ་དང་༔ རོའི་སྟེང་དུ༔ ཧྲཱི་དམར་པོ་ལས་འོད་འཕྲོས་སྣང་སྲིད་ཐམས་ཅད་ལ་ཕོག༔ འོད་ཟེར་དམར་པོ་གཅིག་ཏུ་གྱུར་ནས་ཚུར་འདུས༔ ཡི་གེ་གཉིས་ལ་ཐིམ་པས་རང་ཉིད་རྡོ་རྗེ་ཕག་མོ་དམར་མོ་གཅེར་བུ་སྤྱན་གསུམ་དང་༔ ཕག་ཞལ་ནག་མོ་ངུར་བ་མེ་ལོང་དྲིལ་བུའི་ཕྲེང་བ་འཁྲོལ་བ༔ ཞབས་གཡོན་རོའི་སྙིང་གར་བརྐྱང་ཞིང་༔ གཡས་བསྐུམས་པའི་རྟིང་པ་བྷ་ག་ལ་གཏད་པ༔ སྐྲ་འཕྱངས་ཤིང་ཁ་ཊྭཱཾ་ག་མཆན་ཁུང་དུ་བཅུག་པར་བསམ་པའི་པང་དུ་དཔའ་བོ་རྟ་མགྲིན་དམར་པོ་སྤྱི་གཙུག་ན་རྟ་མགོ་ལྗང་ནག་འཚེར་བ༔ ཞབས་གཉིས་ཡུམ་ལ་འཁྲིལ་པ༔ སྤྱན་གསུམ་པ་མཆེ་བ་གཙིགས་པ༔ དེ་གཉིས་ཀའི་ཕྱག་གཡས་གཉིས་ན་གྲི་གུག་དང་༔ གཡོན་གཉིས་ན་ཐོད་པ་ཁྲག་གིས་བཀང་བ་བསྣམས་པ་༔ རིན་པོ་ཆེ་དང་རུས་པའི་རྒྱན་ཐམས་ཅད་ཀྱིས་བརྒྱན་པར་བསམ་མོ༔ སྤྱི་བོའི་རྩ་འདབ་བཞི་ལ་པད་ཉི་ཟླ་བའི་སྟེང་དུ༔ དབུས་སུ་ཧ་དང་ར་ལས་སྐྱེས་པའི་རྡོ་རྗེ་དཔའ་བོ་ཡབ་ཡུམ་དཀར་པོ་དང་༔ འདབ་མ་བཞི་ལ་ཧ་རི་ནི་ས་བཞི་ལས་དེ་དང་འདྲ་བའི་རིགས་བཞི་མཁའ་འགྲོ་ཡབ་ཡུམ་གཡས་གཡོན་གྲི་གུག་དང་ཐོད་པ་འཛིན་པ༔ རྒྱན་ཐམས་ཅད་ཀྱིས་བརྒྱན་པ༔ ཁ་ཊྭཱཾ་ག་མཆན་ཁུང་ན་ཡོད་པ༔ སྤྱན་གསུམ་པའི་ཐུགས་ཀར་གཡུང་དྲུང་དཀར་པོའི་ལྟེ་བར་ཧ་དང་ར༔ ཡན་ལག་བཞི་ལ་ཨ་རི་ནི་ས་བཞི་ཡོད་པའོ༔ མགྲིན་པའི་རྩ་འདབ་བཞི་ལ༔ དབུས་སུ་རི་དང་ཙ་ལས་རིན་ཆེན་མཁའ་འགྲོ་ཡབ་ཡུམ་སེར་པོ༔ འདབ་མ་བཞི་ལ་ཧ་ཨ་ནི་ས་བཞི་ལས་རིན་ཆེན་དཔའ་བོ་དེ་དང་འདྲ་བའི་འཁོར་བཞི༔ རྒྱན་དང་ཕྱག་མཚན་གོང་དང་འདྲ་བའི་ཐུགས་ཀར༔ གཡུང་དྲུང་སེར་པོའི་དབུས་སུ་རི་དང་རྩ༔

ཡན་ལག་བཞི་ལ་ཧ་ཨ་ནི་སའོ༔ སྙིང་གར་པད་འདབ་བཞི་དང་ཉི་ཟླའི་དབུས་སུ་མ་དང་ཧཱུྃ་ལས་སངས་རྒྱས་མཁའ་འགྲོ་ཡབ་ཡུམ་མཐིང་ཀ་འདབ་མ་བཞི་ལ་ཧ་རི་ན་ས་ལས་དེ་འདྲ་བའི་འཁོར་བཞི༔ སྙིང་གར་གཡུང་དྲུང་འགྱིལ་བའི་དབུས་སུ་མ་དང་ཧཱུྃ༔ ཡན་ལག་བཞི་ལ་ཧ་རི་ནི་སའོ༔ ལྟེ་བར་པད་འདབ་བཞིའི་དབུས་སུ་ཉི་ཟླ་ལ་ནི་དང་ཧྲཱིཿདམར་པོ་ལས༔ པདྨ་མཁའ་འགྲོ་ཡབ་ཡུམ་དམར་པོ༔ འདབ་མ་བཞི་ལ་ཧ་རི་ཨ་ས་བཞི་ལས༔ དེ་འདྲ་བའི་འཁོར་བཞི༔ ཐུགས་ཀར་གཡུང་དྲུང་དམར་པོའི་དབུས་སུ་ནི་དང་ཧྲི་ཧྲཱི༔ ཡན་ལག་བཞི་ལ་ཧ་རི་ཨ་སའོ༔ གསང་བར་པད་འདབ་བཞིའི་ལྟེ་བར་ཉི་ཟླ་ལ་ས་དང་ཡ་ལས༔ ལས་ཀྱི་མཁའ་འགྲོ་ལྗང་གུ༔ འདབ་མ་བཞི་ལ་ཧ་རི་ནི་ཨ་ལས༔ དེ་འདྲ་བའི་འཁོར༔ ཐུགས་ཀར་གཡུང་དྲུང་ལྗང་གུའི་དབུས་སུ་ས་དང་ཡ༔ ཡན་ལག་བཞི་ལ་ཧ་རི་ནི་ཨའོ༔ དེ་ཐམས་ཅད་ཀྱང་སྣང་ལ་རང་བཞིན་མེད་པ་རྒྱན་ཆ་ལུགས་ཡོངས་སུ་རྫོགས་པ༔ འོག་མིན་དང་ཕྱོགས་བཞིའི་འཇིག་རྟེན་ནས༔ ཡེ་ཤེས་པ་བསྟིམ་ལ་རླུང་ཁ་སྦྱོར་དུ་བཟུང་བས་ལྷ་དེ་རྣམས་ཀྱི་འོད་ཟེར་གྱིས༔ འཇིག་རྟེན་ཐམས་ཅད་གཡོ་འདེགས་འཕར་བ་ལས༔ སྐྱེ་འགྲོ་ཐམས་ཅད་དབང་དུ་བསྡུས༔ ཟས་ནོར་གྱི་ཆར་ཕབ༔ ནད་གདོན་བར་ཆད་ཞི་བར་བསམ་ལ༔ ཨཱོཾ་ཧྲཱི་མ་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿཛ༔ ཨཱོཾ་བུདྡྷ་ཌཱ་ཀི་ནི་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿཛ༔ དེ་བཞིན་དུཿཨཱོཾ་བཛྲ་ཌཱ་ཀི་ནི་ཧ་རི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿཛ༔ ཨཱོཾ་རཏྣ་ཌཱ་ཀི་ནི་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿཛ༔ །ཨཱོཾ་པདྨ་ཌཱ་ཀི་ནི་ཧ་རི་ནི་ས་ར་ཙ་ཧྲི་ཡ་ཙཏྟ་ཧྲིཾ་ཧྲིཾ་ཛཿཛ༔ ཨཱོཾ་ཀརྨ་ཌཱ་ཀི་ནི་ཧ་རི་ནི་ས་ར་ཙ་ཧྲི་ཡ་ཙིཏྟ་ཧྲིཾ་ཧྲིཾ་ཛཿཛ༔ ཞེས་བརྗོད་པས༔ འཁོར་ལོ་ལྔའི་ལྷའི་ཐུགས་ཀའི་གཡུང་དྲུང་རྣམས་དྲག་ཏུ་འཁོར་བས༔ ལྷ་དེ་རྣམས་རང་གི་སྙིང་ག་ན་འཁྲབ་ཅིང་གར་བྱེད་པས༔ སྐྱེ་འགྲོ་ཐམས་ཅད་ཀྱི་དྲན་པ་མྱོས་པར་བྱས་ཏེ་དབང་དུ་བསྡུས་ནས་བདག་གི་རྐང་པའི་དྲུང་དུ་ལྷགས་པར་བསམ་ཞིང་༔

རླུང་ཕྱིར་སོང་བས་འོད་ཟེར་དམར་པོ་ལྕགས་ཀྱུ་དང་༔ ཞགས་པ་དང་༔ ལྕགས་སྒྲོག་དང་༔ དྲིལ་བུའི་རྣམ་པས༔ འགྲོ་བ་རྣམས་བཀུག༔ བཅིངས༔ བསྡམས༔ དབང་དུ་བྱས༔ ནང་དུ་རྔུབས་པས་དེ་རྣམས་སྙིང་ག་དང་གསང་གནས་སུ་ཐིམ་པར་བསམ་ལ༔ ལུས་ལྷ༔ ངག་སྔགས༔ སེམས་ཏིང་འཛིན་ལས་མ་ཡེངས་པར་རབ་ཏུ་ཆགས་པས་བཀུག་པར་བྱའོ༔ སྐབས་སུ་ཐིག་ལེའི་འགྲེམས་སྡུད་ཀྱིས་བདེ་སྟོང་སྤར་བཞིན་མཁའ་འགྲོ་རྣམས་མཉེས་པར་བྱའོ༔ དེ་ལྟར་ཞག་བདུན་ནི་བསྙེན་པའོ༔ དེ་ནས་སྒྲུབ་པ་དང་ལས་སྦྱོར་ནི༔ གང་ལ་དམིགས་པའི་བསྒྲུབ་བྱ་དེའི་སྙིང་གའི་ནང་ན་བདག་ཉིད་ཡོད་པར་བསམ་ལ༔ སྔགས་བཟླས་དམིགས་པས་གཅུན་ལ༔ ཁོ་རང་དབང་མེད་པར་རང་ལ་འདུད་ཅིང་དགའ་བར་བསམ་སྟེ༔ ཨཱོཾ་ཧྲཱི་མ་ཧ་རི་ནི་ས༔ ར་ཙ་ཧྲི་ཡ་ཆྒཻ་མོ་ཨ་ཀརྴ་ཡ་ནྲྀ་ཁུག་ཛཿཛ༔ ཞེས་པས་རྣམ་ཤེས་ཨའི་རྣམ་པ་ཅན་རང་གི་གསང་གནས་དང་༔ སྙིང་གར་ཐིམ་པར་བསམ་ལ༔ དྲག་ཏུ་བཟླས་པས་ཞག་གསུམ་ན་རང་དབང་མེད་པར་ཁུག་གོ༔ དེ་བཞིན་དུ་ནོར་སྒྲུབ་པའི་ཚེ་རང་གི་སྙིང་གའི་འོད་ཀྱིས་ཕྱོགས་བཅུའི་ནོར་ལྷ་བཀུག་ལ༔ སྒྲུབ་ཁང་དུ་ནོར་གྱི་ཆར་འབེབས་པར་བསམ༔ ཨཱོཾ་ཧྲཱི་མ་ཧ་རི་ནི་ས་ར་ཙ་ཧྲི་ཡ་སིདྡྷི་ཕ་ལ་བེ་ཤྲ་མ་ནེ་ཙིཏྟ་ཧྲིཾ་ཧྲིཾ་ཛཿཛ༔ ཞེས་སོ༔ ནད་གདོན་དང་སྡིག་པ་ཞི་བ་ལ་ནི༔ འོད་ཟེར་དཀར་པོས་རང་གི་ལུས་ངག་ཡིད་གསུམ་གྱི་བར་ཆད་སྡིག་སྒྲིབ་སྦྱངས་པར་བསྒོམ་ལ༔ ཨཱོཾ་ཧྲཱི་མ་ཧ་རི་ནི་ས༔ ནད་གདོན་སྡིག་སྒྲིབ་ཤཱནྟིང་ཀུ་རུ་ཡེ་སྭཱཧཱ༔ ཞེས་སོ༔ ལྷ་ལ་གང་སྒྲུབ་ཀྱང་དེ་དང་མཐུན་པའི་སྐུ་མདོག་དང་འོད་ཟེར་དུ་གསལ་བའི་ཐུགས་ཀ་ནས་འོད་ཟེར་གྱི་སྤྲོ་བསྡུ་དང་༔ རིགས་དེའི་ལྷའི་སྔགས་ཐོག་མར་འདྲེན་པ་ནི་གནད་དོ༔ དེ་ལྟར་བཟླས་པའི་རྣལ་འབྱོར་པས་འཁོར་ལོ་ལྔ་གསལ་བཏབ་སྟེ༔ བཟའ་བཏུང་མཁའ་འགྲོའི་ཚོགས་འཁོར་བྱ༔ གལ་ཏེ་ལས་རྣམས་མ་གྲུབ་ན༔ འཁོར་ལོ་ལྔ་ཡི་མཁའ་འགྲོ་མ༔ གང་ཡིན་འཁྲབ་ཅིང་གཟིར་བ་དང་༔ དེ་ཡི་སྲོག་སྔགས་ཐོག་མར་བགྲང་༔

དེས་ནི་ཐེ་ཚོམ་མེད་པ་འོ༔ སངས་རྒྱས་མཁའ་འགྲོའི་དམ་ཚིག་ཏུ༔ སྐྱེ་མེད་དོན་ལ་གནས་པར་བྱ༔ རྡོ་རྗེ་མཁའ་འགྲོའི་དམ་ཚིག་ཏུ༔ སེམས་ཅན་ཀུན་ལ་བྱམས་པ་སྒོམས༔ རིན་ཆེན་མཁའ་འགྲོའི་དམ་ཚིག་ཏུ༔ མ་ཆགས་སྦྱིན་པ་ཕྱོགས་མེད་གཏང་༔ པདྨ་མཁའ་འགྲོའི་དམ་ཚིག་ཏུ༔ གཏུམ་མོ་སྒོམ་ཞིང་བདེ་སྟོང་སྤར༔ ལས་ཀྱི་མཁའ་འགྲོའི་དམ་ཚིག་ཏུ༔ སྨྱོན་སྤྱོད་གདུག་རྩུབ་སྣ་ཚོགས་བྱ༔ མེ་ནང་མཁའ་འགྲོ་ལྔ་བསྐྱེད་ལ༔ ཟས་སྣ་འབྲུ་སྣ་སྣ་ཚོགས་བསྲེག༔ ཚོགས་གཏོར་བུད་མེད་སྟོན་མོ་བྱ༔ དེས་ནི་མྱུར་དུ་འགྲུབ་པར་འགྱུར༔ བསྐྱེད་རིམ་ཡིད་བཞིན་ནོར་བུ་ཞེས་བྱ་བ༔ གངས་རི་ཐོད་དཀར་དུ་བཀོད་པ༔ ཨྠིྀ༔ རྒྱ་རྒྱ་རྒྱ༔ མེས་པོའི་ཤུལ་བཞག་ལས། ཀློང་ཆེན་བཀའ་འབུམ། ༼༨༽མཁའ་འགྲོ་བདེ་ཆེན་རྒྱ་མཚོ། - PAGE 40 -- PAGE 41 -- PAGE 37 -