༄༅། །ཐོད་རྒལ་གྱི་དོན་ཁྲིད་ནོར་བུའི་སྙིང་པོ་བཞུགས་སོ༔ 

 EMBED Photoshop.Image.7 \s རྒྱ་གར་སྐད་དུ༔ EMBED Photoshop.Image.7 \s བོད་སྐད་དུ༔ སྙིང་ཐིག་གསང་བའི་ཡང་བཅུད༔ རང་རིག་ཐིག་ལེའི་སྐུ་ལ་ཕྱག་འཚལ་ལོ༔ ཡང་གསང་གནད་ཀྱི་མན་ངག་སྐུ་གསུམ་གྱི་དོན་ཁྲིད་འདི་ལ་གསུམ་སྟེ༔ སྔོན་འགྲོ༔ དངོས་གཞི༔ རྗེས་སོ༔ དང་པོ་སྔོན་དུ་འགྲོ་བའི་བྱ་བ་ལ་བརྒྱད་དེ༔ ཆོས་འདིའི་སྣོད་བསྟན་པ་དང་༔ གནས་བསྟན་པ་དང་༔ དུས་བསྟན་པ་དང་༔ གྲོགས་བསྟན་པ་དང་༔ཡོ་བྱད་བསྟན་པ་དང་༔ ལོ་རྒྱུས་བཤད་པ་དང་༔དབང་ བསྐུར་བ་དང་༔ སྔོན་འགྲོ་རྣལ་དབབ་སོར་འཇུག་དང་བཅས་པ་བསྟན་པའོ༔ རྒྱ་རྒྱ་རྒྱ༔ EMBED Photoshop.Image.7 \s ཆོས་འདིའི་སྣོད་བསྟན་པ་ནི༔ རང་ཤར་ལས༔ དད་པའི་སྟོབས་དང་བརྩོན་འགྲུས་ཆེ༔ ཤེས་རབ་ཆེ་ཞིང་འཛིན་ཆགས་མེད༔ ཕུ་དུད་ཆེ་ཞིང་གསང་སྔགས་སྤྱོད༔ རྟོག་མེད་སེམས་ལ་གཡེང་བ་མེད༔ དམ་ཚིག་ལྡན་ཞིང་སྒྲུབ་ལ་བརྩོན༔ ཅེས་པ་དང་༔ ཀློང་གསལ་ལས༔ དད་ལྡན་སྙིང་རྗེ་གཏོང་ཕོད་ཆེ༔ རྒྱུད་དུལ་སྡིག་འཛེམ་དབང་པོ་རྣོ༔ གསང་ཐུབ་ཉམས་ལེན་འགྱུར་བ་མེད༔ སྐྱོ་ཤས་སྡུག་སྲན་སྙིང་རུས་ཆེ༔ དེ་ནི་གསང་བའི་སྣོད་ཡིན་པས༔ བདུད་རྩི་ཐིགས་པ་སྙིང་གི་ཡང་ཞུན་འདི༔ བུ་ཡི་བུ་མཆོག་དེ་ལ་བསྟན་པར་བྱ༔ ཞེས་སོ༔ གནས་བསྟན་པ་ནི༔ ཀློང་གསལ་ལས༔ གངས་ཁྲོད་ལུང་སྟོང་རི་རྩེ་དུར་ཁྲོད་དམ༔ ཤིན་ཏུ་དབེན་དང་དངས་ཤིང་མཐོ་བའི་གནས༔ སྐལ་ལྡན་སྐྱེས་བུ་ཉམས་ལེན་བྱེད་པའི་གནས༔ ཞེས་སོ༔ དུས་བསྟན་པ་ནི༔ ཡང་དེ་ཉིད་ལས༔ དབྱར་མ་སྟོན་དང་དགུན་ཆུང་དཔྱིད་ཀྱི་དུས༔ ཟེར་གཉིས་དུས་ནི་མཆོག་ཏུ་བཤད་པ་ཡིན༔ ཅེས་སོ༔ གྲོགས་བསྟན་པ་ནི༔ རྒྱུད་ལས༔ དམ་ཚིག་གཙང་ལྡན་དག་པའི་སྣང་བ་ཆེ༔ དུག་ལྔ་ཤུགས་ཆུང་བློ་ལྡན་ཁོང་ཡངས་ཆེ༔ ངང་རྒྱུད་རིང་ཞིང་བརྩེ་བའི་གྲོགས་དང་འགྲོགས༔ ཞེས་སོ༔ ཡོ་བྱད་བསྟན་པ་ནི༔ ཀློང་གསལ་ལས༔ མེ་ཏོག་དབང་ཡོན་ཚོགས་འཁོར་གཏོར་ཚོགས་རྒྱུ༔ ཉམས་ལེན་དུས་སུ་ཁམས་ཀྱི་རྟེན་པོ་བཙལ༔ མཐུན་པའི་ཡོ་བྱད་ཀུན་དང་མཐུན་པར་བྱ༔

ཞེས་སོ༔ དེ་ནས་ལོ་རྒྱུས་བསྟན་པ་ནི༔ ཉི་ཟླ་ཁ་སྦྱོར་ལས༔ ལོ་རྒྱུས་དོན་གྱིས་མ་བཤད་ན༔ གསང་ཆེན་ངེས་པའི་བཀའ་འདི་ལ༔ ཡིད་མི་ཆེས་པའི་སྐྱོན་དུ་འགྱུར༔ ཅེས་སོ༔ དེ་ནས་སྨིན་པའི་དབང་བསྐུར་བ་ནི༔ ཐལ་འགྱུར་ལས༔ དབང་ནི་རྣམ་པ་བཞི་ཡིས་ཀྱང་༔ སྐལ་བར་ལྡན་པ་སྨིན་པར་བྱ༔ སྤྲོས་བཅས་ཉིད་དང་སྤྲོས་མེད་དང་༔ ཤིན་ཏུ་སྤྲོས་པ་མེད་པ་དང་༔ དེ་བཞིན་རབ་ཏུ་སྤྲོས་པ་མེད༔ དབྱེ་བ་བཞི་ཡི་ཚུལ་གྱིས་ནི༔ དད་ལྡན་རང་རྒྱུད་སྨིན་པར་བྱ༔ ཞེས་སོ༔ དེ་ནས་སྔོན་འགྲོ་བསྟན་པ་ནི༔ འདས་རྗེས་ལས༔ མི་རྟག་སྙིང་རྗེ་བྱང་སེམས་སྦྱང་༔ ཞེས་སོ༔ ལུས་ཀྱི་སྔོན་དུ་འགྲོ་བ་ནི༔ འདས་རྗེས་ལས༔ ལུས་ཀྱི་སྔོན་འགྲོ་བྱ་བའི་ཕྱིར༔ རིགས་དྲུག་སྤྱོད་པ་སྣ་ཚོགས་སྤྱད༔ དཀོན་མཆོག་གསུམ་གྱི་སྤྱོད་པའང་སྤྱད༔ ཅེས་པ་དང་༔ ཐལ་འགྱུར་ལས༔ རྡོ་རྗེ་སྐྱིལ་ཀྲུང་དང་བཅས་ཏེ༔ ལུས་སྦྱངས་སེམས་ལ་ཕན་པ་འོ༔ ཞེས་སོ༔ ངག་གི་སྔོན་འགྲོ་བྱ་བ་ནི༔ འདས་རྗེས་ལས༔ ངག་གི་སྔོན་དུ་འགྲོ་བའི་ཕྱིར༔ རིགས་དྲུག་སྒྲ་སྐད་སྣ་ཚོགས་བརྗོད༔ ཞི་ཁྲོའི་སྒྲ་དང་འབྱུང་བའི་སྒྲ༔ རྣམ་པ་སྣ་ཚོགས་ཉིད་ལ་སྤྱད༔ ཅེས་པ་དང་༔ ཐལ་འགྱུར་ལས༔ ངག་ནི་ཧཱུཾ་ཞེས་གནས་པ་ལ༔ རྒྱས་གདབ་པ་དང་རྩལ་སྦྱང་ཉིད༔ གཉེན་བཙལ་ལམ་དུ་གཞུག་པ་ཡི༔ དེ་ལྟར་ངག་སྦྱངས་སེམས་ལ་ཕན༔ ཞེས་སོ༔ དེ་ནས་ཡིད་ཀྱི་སྔོན་དུ་འགྲོ༔ འདས་རྗེས་ལས༔ ཡིད་ཀྱི་སྔོན་འགྲོ་བྱ་བའི་ཕྱིར༔ རིགས་དྲུག་སྡུག་བསྔལ་བློ་ལ་བླངས༔ ཞེས་པ་དང་༔ ཐལ་འགྱུར་ལས༔ སེམས་ནི་ཐོག་མར་བྱུང་ས་དང་༔ བར་དུ་གནས་ས་ཐ་མར་འགྲོ༔ དེ་ལྟར་གསུམ་ལ་བརྟགས་དཔྱད་ན༔ སེམས་སྦྱངས་སེམས་ལ་ཕན་པའོ༔ ཞེས་སོ༔ དེ་ནས་ནང་གི་སྔོན་འགྲོ་ནི༔ འདས་རྗེས་ལས༔ ལུས་འདི་མ་རིག་རྒྱུས་བསྐྱེད་ཕྱིར༔ རིགས་དྲུག་ས་བོན་ཉིད་དུ་གནས༔ རིག་པ་སྐུ་གསུམ་དངོས་ཡིན་ཕྱིར༔ སྐུ་གསུམ་ཡི་གེ་གསུམ་དུ་ཤར༔ ཡི་གེའི་རྩལ་སྦྱང་རུ་ཤན་དབྱེ༔ ཞེས་སོ༔ དེ་ནས་ལུས་ངག་ཡིད་གསུམ་རྣལ་དུ་དབབ་པ་ནི༔

ཐལ་འགྱུར་ལས༔ འདི་དུས་ལུས་ངག་ཡིད་ཀྱི་གནད༔ རྣལ་འབྱོར་ལྡན་པས་རྣལ་དབབ་བྱ༔ ཞེས་པ་དང་༔ འདས་རྗེས་ལས༔ དེ་ནས་ལུས་ངག་ཡིད་གསུམ་པོ༔ རྣལ་དུ་འབེབས་པ་མཁས་པར་བྱ༔ ཞེས་པ་དང་༔ ཡང་དེ་ཉིད་ལས༔ ཉན་ཐོས་བྱང་སེམས་ཁྲོ་བོ་ཡི༔ ལྟ་སྟངས་ཉིད་ཀྱིས་སོར་ཡང་གཞུག༔ དེས་ནི་གསུམ་པོ་སོར་ཆུད་ནས༔ ཉམས་ལེན་ཉིད་ལ་བརྩོན་པར་འགྱུར༔ ཞེས་སོ༔ ད་དངོས་གཞི་ཟག་པ་མེད་པའི་ཡེ་ཤེས༔ དབང་པོའི་མངོན་སུམ་དུ་འཆར་བར་བྱེད་པའི་དངོས་གཞི་ལ་གསུམ་སྟེ༔ དང་པོ་ལུས་ངག་ཡིད་གསུམ་གྱི་བྱ་བ་བཏང་བ་དང་༔ ལུས་ངག་ཡིད་གསུམ་གྱི་གནད་གཟིར་བ་དང་༔ གནད་རྣམ་པ་བཞི་ལ་བརྟེན་ནས་མངོན་སུམ་རང་ཐོག་ཏུ་དབབ་པའོ༔ དང་པོ་བྱ་བ་བཏང་བ་ནི༔ འདས་རྗེས་ལས༔ ཕྱི་ནང་བྱ་བ་ཀུན་བཏང་སྟེ༔ ཞེས་སོ༔ ལུས་ཀྱི་གནད་གཟིར་བ་ནི༔ ཐལ་འགྱུར་ལས༔ དེ་ཡང་ལུས་ནི་སྐུ་གསུམ་ལས༔ རྒྱུན་དུ་འདའ་བར་མི་བྱ་འོ༔ ཞེས་སོ༔ ངག་གི་གནད་གཟིར་བ་ནི༔ སྔ་མ་ལས༔ ངག་ནི་བསླབ་དང་གནས་པ་དང་༔ ལ་བཟླ་བ་ཉིད་བསྟན་པར་བྱ༔ ཞེས་སོ༔ ཡིད་ཀྱི་གནད་གཟིར་བ་ནི༔ ཡང་སྔ་མ་ལས༔ སེམས་ནི་དབྱིངས་ལ་གཏད་པས་འགྲུབ༔ ཅེས་སོ༔ དེ་ནས་གནད་རྣམ་པ་བཞི་ལ་བརྟེན་ནས་མངོན་སུམ་རང་ཐོག་ཏུ་དབབ་པ་ནི༔ དང་པོ་སྒོའི་གནད་ནི༔ འདས་རྗེས་ལས༔ སྒོ་གནད་བཟློག་ཕབ་ཟུར་གྱིས་བལྟ༔ ཞེས་སོ༔ ཡུལ་གྱི་གནད་ནི༔ སྔ་མ་ལས༔ ཡུལ་གནད་ནམ་མཁའ་རྐྱེན་བྲལ་ལ༔ ཞེས་སོ༔ རླུང་གི་གནད་ནི༔ ཡང་སྔ་མ་ལས༔ རླུང་གནད་ཤིན་ཏུ་དལ་ལ་བསླབ༔ ཅེས་སོ༔ རིག་པའི་གནད་ནི༔ འདས་རྗེས་ལས༔ ལུག་རྒྱུད་རིག་པ་བཙོན་དུ་བཟུང་༔ ཞེས་སོ༔ རྗེས་ལ་གསུམ་སྟེ༔ སྣང་བ་བཞིའི་འཆར་ལུགས་དང་༔ མཐའ་བརྟེན་གྱི་མན་ངག་དང་༔ སྨོན་ལམ་གྱི་རྒྱས་གདབ་པའོ༔ སྣང་བ་བཞིའི་འཆར་ལུགས་ནི༔ འདས་རྗེས་ལས༔ ཆོས་ཉིད་མངོན་སུམ་སྣང་བ་ཡིས༔ ཡིད་དཔྱོད་འཛིན་པའི་ལྟ་བ་སྣུབ༔ ཉམས་སྣང་གོང་དུ་འཕེལ་བ་ཡིས༔ བར་དོའི་ཡེ་ཤེས་མངོན་དུ་བྱས༔ རིག་པ་ཚད་ཕེབས་སྣང་བ་ཡིས༔ ལོངས་སྤྱོད་རྫོགས་པའི་སྐུ་ངོས་ཟིན༔

ཆོས་ཉིད་ཟད་པའི་སྣང་བ་ཡིས༔ རྫོགས་ཆེན་བྱ་བྲལ་འབྲས་བུ་ཐོབ༔ འདི་ལྟར་བཞི་ལ་མཐར་ཕྱིན་ནས༔ མྱང་འདས་གཞན་དུ་བཙལ་དུ་མེད༔ ཅེས་སོ༔ མཐའ་བརྟེན་གྱི་མན་ངག་བཞི་ནི༔ མི་འགུལ་བ་གསུམ་ལ་གཞི་བཅའ༔ སྡོད་པ་གསུམ་གྱིས་ཚད་བཟུང་༔ ཐོབ་པ་གསུམ་གྱིས་གཟེར་གདབ༔ གདིང་བཞིས་མཐར་ཕྱིན་པའོ༔ དང་པོ་མི་འགུལ་བ་གསུམ་ནི༔ ཐལ་འགྱུར་ལས༔ མི་འགུལ་གསུམ་ལ་གཞི་བཅས་པས༔ རླུང་སེམས་རྣལ་དུ་ཕེབས་པ་འོ༔ ཞེས་སོ༔ སྡོད་པ་གསུམ་ནི༔ སྔ་མ་ལས༔ སྡོད་པ་གསུམ་གྱིས་ཚད་བཟུང་བས༔ རྨི་ལམ་ཟློག་དང་ལུས་ངག་ཡིད༔ རྟགས་དང་ཚད་ནི་ངོས་བཟུང་བའོ༔ ཐོབ་པ་གསུམ་ནི༔ ཡང་སྔ་མ་ལས༔ ཐོབ་པ་གསུམ་གྱིས་གཟེར་བཏབ་པས༔ ཟག་བཅས་ཕུང་པོ་མི་སྣང་བའོ༔ གདེང་བཞི་ནི༔ མུ་ཏིག་ཕྲེང་བ་ལས༔ ཚད་ནི་གདེང་བཞིའི་རྣལ་འབྱོར་ཉིད༔ ཅེས་སོ༔ མཇུག་སྨོན་ལམ་གྱིས་སྡུད་པ་ནི༔ ཨེ་མ༔ ཐེག་གསུམ་རིམ་དགུའི་ཆོས་རྣམས་ཀྱིས༔ འདི་ཉིད་དོན་ལ་རེག་པ་རྡུལ་ཙམ་མེད༔ ཐིག་ལེ་ཕྱི་ནང་གསང་བ་ཡང་གསང་སྐོར༔ རྒྱུད་སྡེ་མན་ངག་མང་པོའི་ནང་དུ་ཡང་༔ འདི་དོན་གནད་དུ་བསྡུས་ཏེ་བསྟན་པ་ཉུང་༔ བདག་འདྲ་པདྨས་ཕྱི་རབས་དོན་ཆེད་དུ༔ རྒྱུད་དང་གདམས་པའི་གནད་རྣམས་བཅུད་དུ་དྲིལ༔ ཡང་གསང་དོན་བསྡུས་མངོན་སུམ་འཕྱུགས་མེད་གནད༔ གསེར་གྱི་ཡང་ཞུན་ནོར་བུའི་སྙིང་པོ་འདི༔ མ་འོངས་དོན་དུ་རིན་ཆེན་གཏེར་དུ་སྦས༔ ལས་ཅན་སྙིང་གི་བུ་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ ལས་མེད་བློ་ཆུང་རྣམས་དང་མ་འཕྲད་པར༔ སྐལ་ལྡན་བུ་རྣམས་འགྲོ་བ་འདིས་དྲངས་ནས༔ ལྔ་ལྡན་ཐིག་ལེའི་རྩལ་རྫོགས་ཀ་དག་ཐོབ་པར་ཤོག༔ ཐོད་རྒལ་ལམ་གྱི་དོན་ཁྲིད་ནོར་བུའི་སྙིང་པོ་ཞེས་བྱ་བ་རྫོགས་སོ༔ ས་མ་ཡ༔ རྒྱ་རྒྱ་རྒྱ༔ ༔ EMBED Photoshop.Image.7 \s མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༥༽ཐོད་རྒལ་གྱི་དོན་ཁྲིད་ནོར་བུའི་སྙིང་པོ། - PAGE 222 -- PAGE 223 -- PAGE 219 -