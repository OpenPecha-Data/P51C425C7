༄༅། །གསོལ་འདེབས་བདུད་རྩིའི་ཆུ་རྒྱུན་བཞུགས། 

རིན་ཆེན་ཤོག་འདྲ། ཨཱོཾ་ཨཱཿཧཱུྃ། བྱིན་རླབས་བདུད་རྩིའི་སྤྲིན་འཁྲིགས་ཤིང༌། །དངོས་གྲུབ་རྒྱ་མཚོའི་ཆར་འབེབས་པའི། །བླ་མ་ཀུན་ལ་གསོལ་བ་འདེབས། །ཅི་བསམ་འགྲུབ་པར་བྱིན་གྱིས་རློབས། །རང་བཞིན་གདོད་མའི་ཕོ་བྲང་དུ། །སྐུ་དང་ཡེ་ཤེས་འདུ་འབྲལ་མེད། །ཀུན་བཟང་ཡབ་ཡུམ་གསོལ་བ་འདེབས། །གཞི་ཐོག་གྲོལ་བར་བྱིན་གྱིས་རློབས། །བདེ་ཆེན་འོག་མིན་ཕོ་བྲང་དུ། །རིགས་ལྔ་བདེ་གཤེགས་རྡོ་རྗེ་འཆང༌། །རྡོ་རྗེ་སེམས་དཔར་གསོལ་བ་འདེབས། །ལྷུན་གྲུབ་རྟོགས་པར་བྱིན་གྱིས་རློབས། །མེ་རི་འབར་བའི་ཕོ་བྲང་དུ། །ཐབས་མཁས་ཐུགས་རྗཻའི་སྤྲིན་ཚོགས་ཅན། །དགའ་རབ་རྡོ་རྗེར་གསོལ་བ་འདེབས། །རིག་འཛིན་ཐོབ་པར་བྱིན་གྱིས་རློབས། །རྩུབ་འགྱུར་ཚལ་གྱི་ཕོ་བྲང་དུ། །ཡེ་ཤེས་ལྔ་ལྔར་འགྲོ་བའི་ཡབ། །ཤྲཱི་སིདྷར་གསོལ་བ་འདེབས། །གནས་ལུགས་རྟོགས་པར་བྱིན་གྱིས་རློབས། །སོ་ས་གླིང་གི་ཕོ་བྲང་དུ། །མཆོག་དང་ཐུང་མོང་དངོས་གྲུབ་བརྙེས། །པདྨ་ཐོད་ཕྲེང་གསོལ་བ་འདེབས། །སྐུ་གསུམ་འགྲུབ་པར་བྱིན་གྱིས་རློབས། །ཨོ་རྒྱན་ཡུལ་གྱི་ཕོ་བྲང་དུ། །མཁའ་འགྲོ་དཔག་མེད་ཀུན་གྱི་གཙོ། །ཡེ་ཤེས་མཚོ་རྒྱལ་གསོལ་བ་འདེབས། །བདག་རྒྱུད་གྲོལ་བར་བྱིན་གྱིས་རློབས། །རང་བྱུང་ཡེ་ཤེས་ཕོ་བྲང་དུ། །སྙིང་པོའི་དོན་རྟོགས་བྱིན་རླབས་ལྡན། །དྲི་མེད་འོད་ཟེར་གསོལ་བ་འདེབས། །འཇའ་ལུས་འགྲུབ་པར་བྱིན་གྱིས་རློབས། །ཆོས་སྡིངས་དཔལ་གྱི་ཕོ་བྲང་དུ། །ཐེག་མཆོག་ཆོས་འཁོར་ཀུན་གྱི་བདག །ཆོས་ཀྱི་གྲགས་པར་གསོལ་བ་འདེབས། །གཞན་དོན་འགྲུབ་པར་བྱིན་གྱིས་རློབས། །གྲོག་རི་ཨོ་རྒྱན་ཡང་དབེན་དུ། །བསླབ་གསུམ་ནོར་བུའི་རྒྱལ་མཚན་འཛིན། །ཉི་མ་འོད་ཟེར་གསོལ་བ་འདེབས། །དགོས་འདོད་འགྲུབ་པར་བྱིན་གྱིས་རློབས། །དཀར་པོ་ཆོས་ལུང་དགོན་པ་རུ། །རྡོ་རྗེ་སྙིང་པོའི་དངོས་གྲུབ་བརྙེས། །ཀུན་དགའ་རྒྱལ་མཚན་གསོལ་བ་འདེབས། །ཟབ་ལམ་མཐར་ཕྱིན་བྱིན་གྱིས་རློབས། །ཀུན་བཟང་གླིང་གི་ཕོ་བྲང་དུ།

།ཟབ་དོན་རྒྱ་མཚོའི་བསྟན་པ་འདི། །ཆོས་དབྱྀངས་གྲགས་པར་གསོལ་བ་འདེབས། ། ཐམས་ཅད་མཁྱེན་པར་བྱིན་གྱིས་རློབས། །སྤྱི་གཙུག་ཉི་ཟླའི་གདན་སྟེང་དུ། ། སྨིན་གྲོལ་མཆོག་གི་དངོས་གྲུབ་བརྙེས། །རྩ་བའི་བླ་མར་གསོལ་བ་ འདེབས། །སྐུ་ལྔ་ལྷུན་གྲུབ་བྱིན་གྱིས་རློབས། ཁྲ་མོ་བྲག་གི་ཕོ་བྲང་དུ། །ཚེ་གཅིག་སངས་རྒྱས་འགྲུབ་པའི་མཆོག །མཁའ་འགྲོ་སྙིང་ཏིག་གསོལ་བ་འདེབས། །ལྷག་མེད་འགྲུབ་པར་བྱིན་གྱིས་རློབས། །ལས་ཅན་འདུ་བའི་ཕོ་བྲང་དུ། །མཐུ་སྟོབས་རྫུ་འཕྲུལ་ཐོགས་པ་མེད། །གཏེར་སྲུང་རྣམས་ལ་གསོལ་བ་འདེབས། །བར་ཆད་ཞི་བར་བྱིན་གྱིས་རློབས། །གར་བཞུགས་ཆོས་ཀྱི་ཕོ་བྲང་དུ། །བསླབ་གསུམ་སྒྲུབ་པའི་རྒྱལ་མཚན་འཛིན། །ཆོས་མཛད་ཡོངས་ལ་གསོལ་བ་འདེབས། །བསྟན་པ་གནས་པར་བྱིན་གྱིས་རློབས། །རང་ལུས་ལྷ་ཡི་ཕོ་བྲང་དུ། །སྟོང་གསལ་ཡེ་ནས་ལྷུན་གྱིས་གྲུབ། །ཞི་ཁྲོ་རབ་འབྱམས་གསོལ་བ་འདེབས། །འོད་གསལ་འབྱོངས་པར་བྱིན་གྱིས་རློབས། །གྲགས་སྟོང་གསུམ་གི་ཕོ་བྲང་དུ། །རྩ་གནས་ཡི་གེའི་འཁོར་ལོ་ཉིད། །རང་བྱུང་ཡེ་ནས་གསོལ་བ་འདེབས། །ཚངས་དབྱངས་ཐོབ་པར་བྱིན་གྱིས་རློབས། །སེམས་ཉིད་དོན་གྱི་ཕོ་བྲང་དུ། །ཐམས་ཅད་མ་སྐྱེས་མཉམ་པ་ཉིད། །རིག་སྟོང་ཆོས་སྐུར་གསོལ་བ་འདེབས། །རང་ཤར་རང་གྲོལ་བྱིན་གྱིས་རློབས། །སྣང་སྲིད་སྣོད་བཅུད་ཕོ་བྲང་དུ། །ཐམས་ཅད་ཡེ་ནས་སངས་རྒྱས་ཞིང༌། །སྲིད་གསུམ་ཡོངས་ལ་གསོལ་བ་འདེབས། །མཉམ་ཉིད་རྟོགས་པར་བྱིན་གྱིས་རློབས། །མཐའ་གྲོལ་ཀློང་ཡངས་ཕོ་བྲང་དུ། །མཐའ་བྲལ་གཉིས་མེད་ནམ་མཁའི་དོན། །ལྟ་བ་མཆོག་ལ་གསོལ་བ་འདེབས། །ཕྱོགས་ལྷུང་མེད་པར་བྱིན་གྱིས་རློབས། །འོད་གསལ་དོན་གྱི་ཕོ་བྲང་དུ། །གསལ་སྟོང་གཉིས་མེད་གཉུག་མའི་དོན། །སྒོམ་པ་མཆོག་ལ་གསོལ་བ་འདེབས། །གསལ་འགྲིབ་མེད་པར་བྱིན་གྱིས་རློབས། ། བླང་དོར་མེད་པའི་ཕོ་བྲང་དུ། །ཐམས་ཅད་ཡེ་ཤེས་སྒྱུ་མའི་ངང༌། །སྤྱོད་པ་མཆོག་ལ་གསོལ་བ་འདེབས།

།གཉིས་འཛིན་ཞིག་པར་བྱིན་གྱིས་རློབས། །རེ་དོགས་མེད་པའི་ཕོ་བྲང་དུ། །རང་རིག་འོད་གསལ་འཕོ་འགྱུར་མེད། །འབྲས་བུ་མཆོག་ལ་གསོལ་བ་འདེབས། །ཟད་སར་འཁྱོལ་བར་བྱིན་གྱིས་རློབས། ། དུས་གསུམ་བདེ་གཤེགས་ཐམས་ཅད་དང༌། །མཆོད་འོས་རྣམས་ལ་དུས་ཀུན་ཏུ། །སྙིང་ནས་གུས་པས་གསོལ་བ་འདེབས། །འཕྲིན་ལས་འགྲུབ་པར་བྱིན་གྱིས་རློབས། །བྱམས་དང་སྙིང་རྗེ་འབྱོངས་པ་དང༌། །ངེས་འབྱུང་སྐྱོ་ཤས་སྐྱེ་བ་དང༌། །ཉིན་མཚན་ཆོས་ཀྱི་འདའ་བ་དང༌། །བློ་སྣ་ཐུང་བར་བྱིན་གྱིས་ རློབས། །སྣང་སྲིད་བླ་མར་རྟོགས་པ་དང༌། །བྱིན་རླབས་རྒྱུན་ཆད་མེད་པ་ དང༌། །དག་སྣང་ཕྱོགས་མེད་འཆར་བ་དང༌། །མོས་གུས་སྐྱེ་བར་བྱིན་གྱིས་རློབས། །རྟག་ཏུ་དབེན་པར་གནས་པ་དང༌། །རྣམ་གཡེང་འདུ་འཛི་མེད་པ་དང༌། །དངོས་འཛིན་འཁྲུལ་པ་ཞིག་པ་དང༌། །ལམ་སྣ་ཟིན་པར་བྱིན་གྱིས་རློབས། །ཚེ་འདི་ཆོས་ཀྱི་འདའ་བ་དང༌། །རྟག་ཏུ་བླ་མ་མཉེས་པ་དང༌། །སྒྲུབ་པ་མཐའ་རུ་ཕྱིན་པ་དང༌། །གཞན་དོན་འགྲུབ་པར་བྱིན་གྱིས་རློབས། །ལས་དང་ཉོན་མོངས་ཟད་པ་དང༌། །བྱང་ཆུབ་ལམ་ལ་བརྩོན་པ་དང༌། །ས་དང་ལམ་རྣམས་རྫོགས་པ་དང༌། །སངས་རྒྱས་འགྲུབ་པར་བྱིན་གྱིས་རློབས། །ཚེ་འདིར་འོད་ལུས་འགྲུབ་པ་དང༌། །བར་དོ་རང་ངོ་ཤེས་པ་དང༌། །རང་བཞིན་སྤྲུལ་པར་སྐྱེ་བ་དང༌། །དོན་གཉིས་འགྲུབ་པར་བྱིན་གྱིས་རློབས། །གསོལ་འདེབས་བདུད་རྩིའི་ཆུ་རྒྱུན་གྱི། །དགེ་བས་སྲིད་པའི་སེམས་ཅན་ཀུན། །འཁོར་བའི་རྒྱ་མཚོ་རབ་བརྒལ་ཏེ། །ཕྱམ་ཅིག་སངས་རྒྱས་འགྲུབ་པར་ཤོག །གསོལ་འདེབས་བདུད་རྩིའི་ཆུ་རྒྱུན་ཞེས་བྱ་བ། །མཁའ་འགྲོ་སྙིང་ཏིག་གི་རྣལ་འབྱོར་པ་དྲི་མེད་འོད་ཟེར་གྱིས་གངས་རི་ཐོད་དཀར་གྱི་མགུལ་དུ་སྟོན་གསུམ་མེ་ཏོག་དང་འབྲས་བུ་སྨིན་པའི་དུས་སུ་སྦྱར་བ་དགེའོ། །དྲི་མེད་འོད་ཟེར་གྱི་རྗེས་ཀྱི་ཤླཽ་ཀ་ལྔ་ཁ་སྐོང་ཡིན་པ་འདྲའོ།། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ།

༼༧༽གསོལ་འདེབས་བདུད་རྩིའི་ཆུ་རྒྱུན། -PAGE 24--PAGE 25--PAGE 22-