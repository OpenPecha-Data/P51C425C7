༄༅། །སྤྲོས་མེད་དབང་བསྐུར་རིན་ཆེན་བཀོད་པའི་གནད་ཀྱི་ཡི་གེ་དམ་པ་བཞུགས་སོ༔

མན་ངག་ང་བཞི་པའི་གྲས༔ བཅོམ་ལྡན་འདས་གབ་པ་མངོན་དུ་འབྱིན་པའི་རྡོ་རྗེ་འཆང་ཆེན་པོ་ལ་ཕྱག་འཚལ་ལོ༔ ཡང་ཏིག་སྦས་པ་གབ་པའི་ཡི་གེ་ཉིད༔ སྤྲོས་མེད་དབང་བསྐུར་རིན་ཆེན་བཀོད་པ་ལ༔ གབ་ཅིང་སྦས་དང་འཁྲུགས་ཤིང་གཅུས་པའི་ཚིག༔ གབ་པ་མཆོག་གསལ་ཡི་གེ་ནག་པོ་འདིས༔ འགྲུབ་ཅིང་འབྲས་བུ་མྱུར་དུ་འབྱིན་པ་ཡི༔ རང་བཞིན་གནད་ལ་འབེབས་པའི་ཡི་གེ་ནི༔ སྐལ་དང་ལྡན་པ་རྣམས་གྱིས་སྤྱད་པར་བྱའ ོ༔ སྐལ་བ་དང་ལྡན་པ་རྣམས་ཀྱིས་དབང་བཞི་རྫོགས་པར་བྱེད་པར་འདོད་པས་ནི༔ སྔོན་དུ་སྤྲོས་བཅས་ཀྱི་དབང་གིས་ཐེག་པ་རིམ་པ་དགུའི་ལྟ་བའི་དོན་དུས་གཅིག་ལ་རྟོགས་པའི་ཐབས་ལ་བརྟེན་ནས་སྐལ་ལྡན་གྱི་ལུས་ལ་ནུས་པ་འཇོག་པར་བྱེད་ལ༔ ལུས་ཀྱི་དྲི་མ་དང་ཞེན་པའི་མཐའ་ཐམས་ཅད་དག་པར་བྱས་ནས་དེ་ནས་སྤྲོས་པ་མེད་པའི་དབང་བསྐུར་རིན་པོ་ཆེ་བཀོད་པས་ངག་གི་རྣམ་པར་རྟོག་པ་དང་ཞེན་པའི་མཐའ་དང་དྲི་མ་ཐམས་ཅད་དག་པར་བྱེད་པ་དང་ངག་ལ་ནུས་པ་བཞག་པའི་ཐབས་ཡིན་ནོ༔ ཤིན་ཏུ་སྤྲོས་མེད་ཀྱིས་ཡིད་ལ་ནུས་པ་འཇོག་པ་དང་ཡིད་ཀྱི་ཞེན་པའི་མཐའ་དང་དྲི་མ་དག་པར་བྱེད་པ་ཡིན་ལ༔ རབ་ཏུ་སྤྲོས་པ་མེད་པས་ནི་སེམས་ཀྱི་དྲི་མ་དང་ཞེན་པའི་མཐའ་དང་རྟོག་པ་ཐམས་ཅད་དག་པར་བྱེད་པ་དང་སེམས་ལ་ནུས་པ་འཇོག་པ་ཡིན་ནོ༔ དེ་དག་ཀྱང་སྤྲོས་བཅས་ཀྱི་རང་གི་སྙིང་གའི་སྐུ་རྣམས་ལ་དབང་བ་དང་སྐུ་ཐམས་ཅད་ཀྱི་དབང་ཐོབ་པའོ༔ སྤྲོས་མེད་ཀྱིས་ནི་རྩ་རྣམས་ཀྱི་ནང་ན་གནས་པའི་ཐིག་ལེ་ལ་དབང་བས་ཐིག་ལེ་ཐབས་ཀྱི་དབང་ཐོབ༔ ཤིན་ཏུ་སྤྲོས་པ་མེད་པའི་དབང་བསྐུར་གྱིས་ནི་བནྡྷ་འབར་བའི་གཞལ་ཡས་ནས་ཁྲོ་བོའི་སྐུ་ལ་དབང་བས་ཏེ་ཁྲོ་བོ་བདེ་བར་གཤེགས་པ་ཐམས་ཅད་ཀྱི་དབང་ཐོབ༔ རབ་ཏུ་སྤྲོས་པ་མེད་པས་ནི་མིག་ནས་སྒྲོན་མ་འཆར་བ་ལ་དབང་བས་སྒྲོན་མ་དང་རིག་པ་འདུ་འབྲལ་མེད་པའི་དབང་ཐོབ་པའོ༔ འདི་ནི་སྤྲོས་པ་མེད་པའི་དབང་གི་རྒྱབ་བརྟེན་གྱི་ཡི་གེ་དམ་པ་སྤྲོས་པ་ཐམས་ཅད་ཉེ་བར་ཞི་བར་བྱེད་པའི་གནད་ཀྱི་མན་ངག་ཡང་དག་པ་ནི༔

སྔོན་དུ་རྡོ་རྗེ་སློབ་དཔོན་རབ་ཏུ་བརྟག་པ་གཅེས། རང་མ་དག་ན་ཉེས་པའི་སྐྱོན་ཆེ་བས་ལྟ་སྒོམ་གྱི་དོན་ལ་བརྩོན་པ་གནད་ཆེ་བ་ཡིན་ནོ༔ གལ་ཏེ་འཇིག་རྟེན་འདིའི་སྤྱོད་ཡུལ་ཅན་གྱིས་བྱས་ན་གཉིས་ཀ་རྡོ་རྗེ་དམྱལ་བའི་གནས་སུ་སེམས་ཀྱི་སྣང་བ་འཕང་བར་འགྱུར་བ་ཡིན་ནོ༔ དེའི་ཕྱིར་ན་རང་བཞིན་རྫོགས་པ་ཆེན་པོའི་དོན་ལ་གནས་ཤིང་འཇིག་རྟེན་གྱི་བྱ་བས་མ་ཡེངས་པ་མདོར་ན་འཁོར་བའི་བྱ་བ་སྤངས་པ་ཞིག་གིས་བྱའོ༔ སློབ་མ་ཡང་འཇིག་རྟེན་འདི་ལ་མངོན་ཞེན་ལོགས༔ འཆི་བ་མི་རྟག་པ་རྒྱུད་ལ་སྐྱེས་པ༔ གཏོང་ཕོད་ཆེ་ཞིང་སྤྱོད་ལམ་ཡངས་པ༔ རང་བཞིན་རྫོགས་པ་ཆེན་པོའི་དོན་ལ་མོས་པ༔ ཕྱི་འཁོར་བའི་བྱ་བ་ལ་མི་འཇུག་པར་ངེས་པ༔ འདི་ཉིད་ཀྱི་དོན་ཉམས་སུ་ལེན་ངེས་པ་ཞིག་གིས་བྱ་བ་ལས་གཞན་གང་རུང་རུང་གིས་མ་ཡིན་ནོ༔ འཇིག་རྟེན་འདིའི་བློ་དང་མ་བྲལ་བར་བྱས་ན་རྡོ་རྗེའི་དམྱལ་བར་སེམས་ཀྱི་སྣང་བ་འཆར་བར་འགྱུར་རོ༔ དེས་ན་སློབ་དཔོན་སློབ་མ་གཉིས་ཀ་དག་པ་གལ་ཆེའོ༔ འདིར་གབ་པ་རྣམས་ཀྱི་དོན་མངོན་དུ་ཕྱུངས་ཏེ་བསྟན་པར་བྱའོ༔ རྡུལ་ཚོན་གྱི་བུམ་པ་དམར་པོ་བསྣོལ་མ་བྲི་བ་ནི་མཁའ་དབྱིངས་མཚོན་པའི་དོན་ཡིན་ནོ༔ རིན་པོ་ཆེའི་བུམ་པ་ནི་ཤར་ཕྱོགས་སུ་ཟེར་ཡང་དེར་མི་བཞག་སྟེ༔ ཤར་ཕྱོགས་སུ་སླར་མི་འདུག་པའི་ས་ཡིན་པས་རིན་པོ་ཆེའི་བུམ་པ་དེ་ནུབ་ཏུ་བཞག་གོ༔ མེ་ལོང་གསུམ་གྱིས་དབྱིངས་མཚོན་པ་སྟེ༔ མེ་ལོང་གསུམ་པོའི་ནང་དུ་རྨ་བྱའི་མདོངས་གསུམ་གྱི་མདོངས་བསྟན་ལ་བཞག༔ དེ་ནས་དབང་རྫོགས་པའི་དུས་སུ་སློབ་མ་ལ་མེན་ཤེལ་རེ་གཏད་དེ་རེས་མོས་ཀྱིས་གསུམ་གསུམ་ལ་རིམ་གྱིས་ངོ་སྤྲད་པ་ཡིན་ཏེ༔ དང་པོ་སྤྲུལ་པ་སྐུའི་དབྱིངས་དང་རེག་པ་ལ་ངོ་སྤྲོད་པ༔ གཉིས་པ་ལོངས་སྐུ༔ གསུམ་པ་ཆོས་སྐུའི་དབྱིངས་དང་རིག་པ་ལ་ངོ་སྤྲད་དོ༔ ཀྱེ་མ་བླ་མ་རྡོ་རྗེ་འཛིན་པ་ལ་སོགས་པ་ནི་མངོན་འབྱུང་དུ་སློབ་དཔོན་གྱིས་ལན་ཅིག་བརྗོད་པས་ལམ་བསྟན་པ་ཡིན་གྱི༔

དེ་ནས་ལན་གསུམ་བདག་ཉིད་ཀྱིས་སྣ་དྲངས་ལ་བརྗོད་པར་བྱའོ༔ སློབ་དཔོན་གྱིས་རྗེས་གནང་ལན་ཅིག་གིས་ཆོག༔ བསྲེ་བའི་དུས་ན་མཉམ་པའི་རྒྱས་གདབ་པ་ནི་སྨིན་མཚམས་སུ་ཙན་དན་གྱི་ལྡེ་གུས་བྱུགས་པས་ལུས་གྲང་བསིལ་བ་ལ་བརྟེན་ནས་མཉམ་པ་ཉིད་སྐྱེ་བའོ༔ ཨ་བརྗོད་པ་ནི༔ རླུང་དང་བསྲེས་ལ་ཅི་ནས་ཀྱང་རིང་བར་བྱའོ༔ འདི་ལྟར་བྱས་པས་འདི་ཉིད་ཀྱི་དུས་སུ་རང་དྲན་པ་ཉམས་ཏེ་རྟོག་མེད་དུ་གྲོལ་བ་ཡང་ཡོད༔ ལ་ལ་ངག་ཏུ་སྨྲ་བ་དང་ལུས་འཕར་བ་དག་ཏུ་འོང་བ་ཡིན་ནོ༔ ཨ་ལི་དང་ཀ་ལི་ནི་ཐུང་བར་བྱའོ༔ སྐབས་སུ་དྲག་པར་བྱའོ༔ མགྲིན་པའི་རྩ་ནི་གཉིད་ལོག་གཡོན་ཡིན༔ མཆན་ཁུང་གི་རྩ་ནི་མ་ཡིན་ཏེ་གསང་བའི་རྩ་ཡིན་ནོ༔ ནུ་མ་ནི་བུད་མེད་ཡིན་ནོ༔ སྐྱེས་པ་ལ་རྩིབ་མ་གཡས་པའི་རྩ་མཉེའོ༔ དེ་ལྟར་བྱས་པས་རང་བཞིན་རྫོགས་པ་ཆེན་པོ་ཉམས་སུ་མྱོང་བ་རྒྱུད་ལ་འཇོག་པ་ཡིན་ནོ༔ དེ་ནས་ཚིག་ཏུ་བརྗོད་པ་དེ་དག་ནི་ལན་གསུམ་གསུམ་དུ་བསྐྱར་ལ་བྱའོ༔ འདིའི་དུས་སུ་དཔེ་དུ་མ་ལ་བརྟེན་ནས་གྲོལ་བ་ཡིན་ཏེ་ངོ་སྤྲོད་ཉི་ཤུ་རྩ་གཅིག་པོ་རྫོགས་པར་བྱ༔ དེ་ནས་འཆི་བ་རྣམས་བརྟག༔ གལ་ཏེ་འཆི་བའི་རྟགས་བྱུང་ན་དེ་བསླུ་བའི་ཆོ་ག་རྣམས་བྱའོ༔ དབང་བསྐུར་རིན་པོ་ཆེ་བཀོད་པའི་གནད་ཀྱི་ཡི་གེ་དམ་པ་རྫོགས་སོ༔ ཨྠིྀ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༣༽སྤྲོས་མེད་དབང་བསྐུར་རིན་ཆེན་བཀོད་པའི་གནད་ཀྱི་ཡི་གེ་དམ་པ། -PAGE 292--PAGE 293--PAGE 290-