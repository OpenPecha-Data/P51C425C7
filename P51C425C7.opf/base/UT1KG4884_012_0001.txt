 ༄༅། །ཟབ་མོ་ཡང་ཏིག་གི་བཀའ་སྲུང་དྲག་པོ་ སུམ་སྒྲིལ་བཞུགས་སོ། །དཔལ་གྱི་སྲུང་མའི་སྒྲུབ་ཐབས་དྲག་པོ་སུམ་སྒྲིལ་ཞེས་བྱ་བ། སྔགས་བདག་དམ་ཅན་རྒྱ་མཚོ་ཐམས་ཅད་ལ་ཕྱག་འཚལ་ལོ། །འཇིགས་བྱེད་འདས་པའི་དུས་ན་སྔོན་བྱུང་བ། །དཔལ་གྱི་འཁོར་ཚོགས་སྲུང་མ་དམ་ཚིག་ཅན། ། སྔགས་བདག་གཟའ་དང་དམ་ཅན་ཞབས་བཏུད་དེ། །དེ་ཡི་དྲིལ་སྒྲུབ་གསང་བའི་ཡང་ཁོལ་བྲི། །འདི་ལ་གཉིས་ཏེ། སྔོན་དུ་བསྙེན་ཅིང་སྒྲུབ་པའི་རིམ་པ་དང༌། དེའི་ལས་སྦྱོར་བསྟན་པའོ། །དང་པོ་ནི་ཡིད་དང་མཐུན་པའི་གནས་སུ་བྲིས་སྐུའམ་གསང་བའི་རྒྱུད་ལུང་མན་ངག་གི་རྟེན་གྱི་དྲུང་དུ། ཚོགས་དང་གཏོར་མ་དང་མཆོད་པ་ཅི་འབྱོར་དུ་བཤམས་ལ། བདག་ཉིད་བླ་མའི་རྣལ་འབྱོར། གསོལ་བ་འདེབས་པ་ལ་སོགས་པ་བྱས་ལ། ཡི་དམ་གང་མོས་དབྱིངས་ཀྱི་ཀུན་ཏུ་བཟང་པོ་ཡབ་ཡུམ་མཐིང་ག་མཉམ་གཞག་ཅན་དུ་བསྒོམས་ལ། སྣང་སྲིད་ཐམས་ཅད་འོད་ལྔ་ཡེ་ཤེས་ཀྱི་གཞལ་ཡས་ཁང་དུ་གསལ་བའི་ངང་ལས། ཨོཾ་ཨཱཿཧཱུྃ་སྭཱ་ཧཱ། ཞེས་ཅི་འགྲུབ་བཟླས་པ་ནི་བདག་གི་རྣལ་འབྱོར་ཏེ། ལྷ་མཆོག་ཐམས་ཅད་ཀྱི་རྗེ་དཔོན་རྒྱལ་པོར་བདག་ཉིད་སྒྲུབ་བོ། །དེ་ནས་བདག་གི་བཀའ་ཉན་པའི་ཚུལ་དུ་བཀའ་སྡོད་སྲུང་མར་བསྒྲུབས་པ་ནི། ཨེ་ལས་ནམ་མཁའ་འབྱམས་ཀླས་པའི་ངང་དུ་ཡཾ་ལས་རླུང་ནག་འཁྲུགས་པའི་དཀྱིལ་དུ། རཾ་ལས་མེའི་ཀློང་ཆེན་པོར། ལཾ་ལས་ཡེ་ཤེས་འབར་བའི་གཞལ་ཡས་ཁང་རཀྟའི་དབའ་ཀློང་འཁྲུགས་ཤིང་ཐོད་མཁར་གྱི་རི་རབ་བརྩེགས་པའི་ནང་དུ། འབར་བ་ཆེན་པོའི་ཀློང༌། པདྨ་ཉི་ཟླའི་གདན། ཞིང་ཆེན་བསྒྱེལ་བའི་སྟེང་དུ། མ་ཏྲི་ཏྲི། སྨུག་ནག །ལྗང་ནག །དམར་ནག་ཡོངས་སུ་གྱུར་པ་ལས། སྐུ་བསྐྱེད་པ་ནི། མ་ལས་དབུས་སུ་སྔགས་ཀྱི་བདག་མོ་སྨུག་ནག་ཞལ་གཅིག་སྤྱན་གཅིག་ཚེམས་གཅིག་རལ་པ་གཅིག་མ། ཕྱག་གཡས་ཞིང་དབྱུག་རྒྱལ་མཚན་འཕྱར་ཞིང༌། གཡོན་པས་སྙིང་དང་རྒྱུ་ཞགས་འཛིན་པ། ཞབས་གཡས་བསྐུམ་གཡོན་བརྐྱང་གཅེར་བུར་བཞེངས་པ། ཐལ་ཆེན་ཞག་གི་ཟོ་རིས་བྱས་པ།

ཐོད་ཕྲེང་མི་མགོའི་རྒྱན་ཆས་མཛེས་པ། ཞིང་ལྤགས་གཡང་གཞི་སྟོད་ལ་དཀྲིས་པ། དཔའ་བརྗིད་རྔམ་ཞིང་འོད་ཟེར་འཕྲོ་བའི་ཐུགས་ཀར་ཉི་མའི་སྟེང་དུ་མ་སྨུག་ནག་འོད་འཕྲོ་བར་བསམ་མོ། །དེའི་གཡས་སུ་ཏྲི་ལྗང་ནག་ལས། གཟའ་བདུད་ཆེན་པོ་ལྗང་ནག་འབར་བ། སྐུ་སྨད་དུག་སྦྲུལ་ཀུན་ཏུ་འཁྱིལ་བ། སྐུ་སྟོད་ཞལ་དགུ་ཤིན་ཏུ་རྔམ་པ། ཕྱག་གཡས་མདའ་དང་ཆུ་སྲིན་རྒྱལ་མཚན། གཡོན་པས་གཞུ་དང་སྦྲུལ་ཞགས་བསྣམས་པ། སྤྱན་སྟོང་བསྐལ་པའི་མེ་དཔུང་འབར་བ། སྟེང་ན་བྱ་རོག་ཀང་ཀ་སྒྲོགས་པ། ཐུགས་ཀར་ཉི་མའི་དབུས་སུ་ཏྲི་ལྗང་ལས་འོད་ཟེར་ཀུན་ནས་འཕྲོ་བར་བསམ་མོ། །གཡོན་དུ་ཏྲི་ལས་སྐྱེས་མཆོག་དམ་ཅན་དམར་ནག་ཞལ་གཅིག་སྤྱན་གསུམ་བགྲད་པ། ཐོད་ཕྲེང་མི་མགོའི་དོ་ཤལ་འཕྱང་བ། ཕྱག་གཡས་རྡོ་རྗེ་རྩེ་དགུ་གསོར་བ། གཡོན་པས་མི་སྙིང་ཞལ་དུ་གསོལ་བ། ཞིང་ལྤགས་རློན་པས་སྟོད་དཀྲིས་བྱས་པ། སྟག་ཤམ་སྐུ་ཡི་སྨད་དུ་དཀྲིས་པ། སེང་གེ་དཀར་མོ་ཆིབས་སུ་བཅིབས་པ། ཐུགས་ཀར་ཉི་སྟེང་ཏྲི་དམར་འཕྲོ་བ། བརྗིད་རྔམ་དྲག་པོའི་འོད་ཟེར་འཕྲོ་བར་བསམ་མོ། ། དེའི་མཐའ་བསྐོར་དུ་ལྷ་སྲིན་སྡེ་བརྒྱད་འཇིག་རྟེན་པའི་འཁོར་ཚོགས་སྐུ་མདོག་དང་ཆ་ལུགས་སྣ་ཚོགས་སུ་གསལ་བ་སྤྲིན་ཕུང་འཐིབས་པ་ཙམ་དང༌། བདུད་བྱ་དང་ཅེ་སྦྱང་དང༌། སྟག་གཟིག་དང་དོམ་དྲེད་དང༌། ཁྱི་ནག་ལ་སོགས་པ་ཕོ་ཉ་ཡང་སྤྲུལ་ལས་མཁན་དང་བཅས་པ་ཚད་མེད་པའི་འཕྲོ་འདུ་སྐར་མདའ་འཁྲུགས་པ་ཙམ་བསམ་མོ། །དེ་ཐམས་ཅད་ཀྱང་བདག་གི་བཀའ་ཉན་ཅིང་གསུང་སྒྲུབ་ལ་ཐུགས་བརྩེ་བར་བསམ་མོ། །དེ་ནས། ཨཱོཾ་མ་མ་ཏྲག་རཀྵ་ཏྲི་ཏྲི་རུ་ལུ་རུ་ལུ་ཧཱུཾ་བྷྱོ་ཧཱུཾ་ཛ་ཛ། ཞེས་བདུན་བརྗོད་པས། ནམ་མཁའི་དབྱིངས་ནས་སྔར་བསྒོམས་པ་ཁོ་ན་འདྲ་བའི་ཡེ་ཤེས་པ་བྱོན་ནས་དེ་ལ་ཛཿཧཱུཾ་བཾ་ཧོཿས་གཉིས་སུ་མེད་པར་ཐིམ་པར་བསམས་ལ། སྙིང་པོ་དེ་ཉིད་ཅི་འགྲུབ་བཟླས་པས་ལྷ་གསུམ་གྱི་ཐུགས་ཀའི་མ་ཏྲི་ཏྲི་ལས་འོད་ཟེར་འཕྲོས་གནོད་བྱེད་ཐམས་ཅད་གཏུབས་པས་རེངས་ཤིང་བརྒྱལ་བར་གྱུར།

འཇིག་རྟེན་གྱི་དྲེགས་བྱེད་ཐམས་ཅད་ཀྱྀ་ནུས་པ་དུས་གཅིག་བསྡུས་ཐུགས་ཀར་ཐིམ་པས་གཟི་བརྗིད་དུ་འབར། འཁོར་གྱི་དྲེགས་པ་ཅན་རྣམས་ལས་ལ་བསྐུལ། བདག་གིས་ཕྲིན་ལས་ཅི་བསྒོ་སྒྲུབ་པ་ལ་བྲན་བཞིན་གྱུར། སྣང་སྲིད་ཐམས་ཅད་དུས་གཅིག་ལ་གཡོ་ལྡེག་འཕར་བར་བསམས་ལ་སྐད་ཅིག་ཀྱང་མ་ཡེངས་པས། སྔགས་དང་དམིགས་པའི་འཕྲོ་འདུ་ལ་བརྩོན་པར་བྱའོ་ཐུན་རྫས་གཏོར་མ་རཾ་ཡཾ་ཁཾ་གིས་བསྲེག་གཏོར་སྦྱངས་ཏེ། ཨོཾ་ཨཱཿཧཱུྃ་གིས་ཤ་ཁྲག་གི་རི་དང་རྒྱ་མཚོར་བསམས་ལ། རྩ་སྔགས་ཀྱི་གཤམ་དུ་མ་ཧཱ་བ་ལིཾ་ཏ་ཁ་ཁ་ཁཱ་ཧི་ཁཱ་ ཧི། ཞེས་བཏགས་ལ་ལྔ་འམ་བདུན་གྱིས་ཕུལ་བས། གཙོ་འཁོར་རྣམས་ཀྱིས་གསོལ་བས་མཉེས་པར་བསམས་ལ་དམ་ཚིག་བསྐུལ་བ་ནི། རྡོ་རྗེ་བཀའ་དར་གྱི་དམ་ལ་གནས་པ་བུ་བཞིན་སྐྱོང་བར་ཞལ་གྱིས་བཞེས་པ། མ་སྲིང་དབང་ཕྱུག་འབར་མ་འཁོར་བཅས། ཚུར་གཤེགས་ཨེ་ཧྱེ་ཧི་རྣལ་འབྱོར་པ་བདག་གིས་བཅོལ་བའི་ཕྲིན་ལས་གཉན་པོ་སྒྲུབས་ཤིག །ཅེས་བརྗོད་ལ། བསྟོད་པས་ཀྱང་བསྟོད་ནས། སླར་གསལ་གདབ་ལ་བསྔོ་བ་བྱའོ། །དེ་ལྟར་ཐུན་བཞིའམ་སྲོད་ལ་ཐུན་ཆེར་བྱས་པས་དངོས་སུ་ཐོག་འཚེག །འོད་འཕྲོ་སྒོ་བརྡུང་སྒྲ་སྐད་གྲག །བྱིན་འུར་བག་བྲོ། དཔའ་གདིང་སྐྱེ། གཟི་བྱིན་ལ་དང་པོར་འཇིགས་འུབ་འུབ་པ་ལས་རྗེས་ལ་དགའ་ཡས་ཡལ་འོང༌། རྨི་ལམ་དང་པོར་འཚུབས་ལ་འཇིགས་པ། ས་གཡོ། ཐོག་དང་སྐར་མདའ་འཁྲུགས། རི་ལྡེག །དམག་དཔུང་འཁྲུགས། སེམས་ཅན་གསོད་པ་ལ་སོགས་པ་འབྱུང༌། རྗེས་ལ་བུད་མེད་ཀྱི་ཁྲོམ་འདུས་ནས་ཕྱག་ འཚལ། སྐྱེས་པའི་ཚོགས་ཀྱིས་ཕྱག་འཚལ། གདན་ཁྲི་ཆེན་པོ་ལ་རང་འདུག་ཁྲོམ་འདུས་ནས་མངོན་པར་བསྟོད་པ་ལ་སོགས་པ་འབྱུང་ངོ༌། །གཞན་ཡང་འཚིག་ཅིང་མི་དགའ་ན་དམིགས་པ་རྒྱ་བསྐྱེད་ཚོགས་གཏོར་བསྐང་བཤགས་བྱའོ། །རྨི་ལམ་དུ་སྨྱོན་པ་བྱུང་ན་མ་ཆུན་པས་རང་ཉིད་དྲག་པོའི་ལྷར་བསྐྱེད་པའམ། ལྟ་བའི་གདིང་གིས་ཐམས་ཅད་རང་སེམས་སྟོང་པའི་ངང་དུ་ལ་བཟླའོ། །མཛེ་ཕོ་དང་ཡུགས་སར་བྱུང་ན་དམ་ཚིག་ཉམས་པས་བསྐང་བཤགས་བྱ།

སྤྲང་པོ་བྱུང་ན་ཚོགས་གཏོར་གྱིས་བསྐང་ངོ༌། རྟག་ཏུ་སྐོང་མཆོད་ལ་བརྩོན་པས་ཅི་བསམ་འགྲུབ་པ་ཡིན་ནོ། །སྔོན་དུ་བསྙེན་ཞིང་སྒྲུབ་པའི་ཆོ་གའོ། །གཉིས་པ་དྲག་པོའི་ལས་ལ་སྦྱོར་བ་ལ། རྫས་བཅའ་ལ། སྒོམ་བཟླས་བྱ་བ། ལས་མཐའ་བརྟུལ་བ་དང་གསུམ་ལས། དང་པོ་ནི་བྲག་ཕུག་བྱང་ཤར་དུ་ལྟ་བའམ། འཇིགས་ཤིང་སྐྱི་གཡའ་བའི་གནས་སུ། མཎྜལ་གྲུ་གསུམ་མདའ་གང་བ། རོསོལ་གྱིས་བྱུགས་པའི་སྟེང་དུ། མ་ཊཾ་གི་སྙིང་གར་འབྲུབ་ཁུང་གྲུ་གསུམ་གྱི་ནང་དུ། དགྲའི་ལིང་ག་མིང་རུས་མཚངས་གསུམ་བྲིས་པ་ཐ་ཇས་བསྐོར་བ། དགུག་གཞུག་ཡང་ཡང་བྱས་པ། ཤི་སྐྲས་བཅིངས་པ་བཅུག་ལ། ལྕགས་ཀྱི་འཁོར་ཁང་མུན་ནག་འཁོར་མཐར་དུས་མེད་པར་དགྲ་བོ་ཚུད་པར་བསམ། དེའི་སྟེང་དུ་རྟག་གཏོར་གྲུ་གསུམ་དམར་གྱིས་བརྒྱན་པ་ལྷ་གསུམ་དུ་བསྐྱེད་པས་མནན་ལ་ བཞག །ལིངྒ་གཅིག་རང་གི་མལ་འོག་དུ་དོང་གྲུ་གསུམ་བྲུས་པར་གཞུག །དེས་ནི་བདག་གི་དབང་དུ་བྱེད་ཅིང་འཕགས་མི་ནུས་ལ། ཁོའི་སྲུང་མ་རང་གཤེད་ལ་བབ་པའི་གནད་དོ། །ཐུན་ལ་ལྕགས་ཟངས་འཁར་བའི་ཕྱེ་མ་དུག་སྣ་ཁྲག་སྣ་ཉུང་དཀར་དང་བཅས་པའི་ཐུན་དོང་བྱ། དམར་གཏོར་ཟུར་པ་རེ་ཡང་ཐུན་རྗེས་ལ་བཏང་ཞིང་རྦད་དུ་བྱའོ། །སྒོམ་བཟླས་བྱ་བ་ནི་བདག་ཉིད་ཡེ་ཤེས་ཀྱི་མ་མོ་སྔར་བསྐྱེད་པ་ལྟར་སྟོང་ཁམས་གང་བ་སྐུ་ཆེ་ལ་ཡན་ལག་རགས་པར་བསྐྱེད་ལ། ཨཱོཾ་མ་མ་ཏྲ་རཀ་མོ་ཏ་ཀེཾ་རུ་ལུ་རུ་ལུ་ཧཱུཾ་བྷྱོ་ཧཱུཾ། ཞེས་བཟླས་པས། སྟོང་ཁམས་ཀྱི་དྲེགས་པའི་དབང་ཕྱུག་ཐམས་ཅད་

སྔ ངས་འདར་སྐྲག་བཀའ་ཉན་པའི། སྤྲུལ་པ་འབུམ་གྱི་ལས་མཁན་ཤན་པ་མིང་སྲིང་གསུམ་དུ་གྱུར་ཏེ། མ་ཏྲི་ཏྲི་ལས་སྔར་བསྐྱེད་པ་ལྟ་བུར་ཁྲོས་ཤིང་རྔམ་ལ་ཐོག་དང་མཚོན་གྱི་སྐར་མདའ་དགྲའི་སྟེང་དུ་འབེབས་པར་རྡུལ་ཕྲན་བཞིན་དུ་སོང། སྤྲུལ་པའི་འཕྲོ་འདུས་དགྲ་བོ་ཡུལ་འཁོར་དང་བཅས་པ་མདུན་དུ་བཀུག་ནས་ཐོ་བས་བརྡུང་མཚོན་ཆས་འདེབས། རླུང་གིས་གཏོར་བར་བསམ་ཞིང༌། ཨཱོཾ་མ་མ་ཏྲི་ཏྲི་རཀྵ་ཆེ་གེ་མོ་མཱ་ར་ཡ་ཕཊ་ཕཊ༔ མ་ཏྲི་ཛ་མ་ཏྲི་ཛ། ཧུར་ཐུམས་རྦད་རི་ལི་ལི། མཱ་ར་ཡ་མཱ་ར་ཡ་ཧཱུཾ་ཧཱུཾ་ཕཊ་ཕཊ། །ཅེས་རིག་པ་ངར་བསྐྱེད་ལ་དྲག་ཏུ་བཟླས། ཐུན་ཞབས་སུ་འབྲུབ་ཁུང་གི་ལིངྒ་ཐུན་གྱིས་བྲབ་ཅིང་དྲག་སྔགས་དེ་ཉིད་ཞེ་སྡང་གི་ངར་བསྐྱེད་ལ་བཟླས། དེ་ནས་དམར་གཏོར་དགྲའི་ཤ་ཁྲག་ཏུ་བསམས་ལ། ཨཱོཾ་མ་མ་ཏྲི་ཏྲི་རཀྵ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་པ་བདུན་གྱིས་ཕུལ་ལ། ཧཱུཾ་ཁམས་གསུམ་ཀུན་གྱི་གཙོ་མོ་ནི། ཁྲག་འཐུང་འབར་མ་རལ་གཅིག་མ། །ཤ་ཁྲག་གཏོར་མ་འདི་བཞེས་ལ། །མངོན་སྤྱོད་ཕྲིན་ལས་འགྲུབ་པར་མཛོད། །འཇིགས་པའི་གཟའ་བདུད་རཱ་ཧུ་ལ། །ཞེ་སྡང་འབར་བའི་ཁྲག་འཐུང་གཙོ། །ཤ་ཁྲག་གཏོར་མ་འདི་བཞེས་ལ། །དམ་ཉམས་བསྒྲལ་བའི་དུས་ལ་བབ། །ཤན་པ་མི་བསྲུན་འཇིགས་པའི་སྐུ། །སྐྱེས་མཆོག་བཛྲ་ཐིག་ལེ་རྩལ། །དམར་ཆེན་གཏོར་མ་འདི་བཞེས་ལ། །སྡང་བྱེད་དགྲ་བོ་འདིར་སྒྲོལ་ཞིག །འཁོར་གྱི་མ་སྲིང་སྡེ་བརྒྱད་ཚོགས། །ཕོ་ཉ་ཡང་སྤྲུལ་ཟ་བྱེད་རྣམས། ། ཤ་ཁྲག་གཏོར་མ་འདི་ལོངས་ལ། །མངོན་སྤྱོད་དྲག་པོའི་ལས་མཛོད་ཅིག །ཆེ་གེ་མོ་མཱ་ར་ཡ་ཕཊ་ཕཊཿཅེས་བརྗོད་དོ། །ཐལ་མོ་གདབ། དམོད་བཅོལ་བྱའོ། །དེ་ལྟར་ཞག་བདུན་བསྒྲུབ་ཅིང་ལས་ལ་སྦྱར་བས། རྨི་ལམ་དུ་རྡོ་གཤག་པ། ཤིང་གཅོད་པ། ལིངས་བྱེད་པ་རྣམས་འབྱུང་སྟེ་འགྲུབ་པའི་རྟགས་སོ། །གལ་ཏེ་རྟགས་འགྱངས་ན། སྲོག་སྔགས་དཀྲུགས་ལ་གཏོར་མ་དང་ལིང་ག་གཉིས་ཀ་ཐུན་གྱིས་བྲབ་པས། ཆོ་འཕྲུལ་ལ་ཟད་པ་མེད། འཇིགས་སྡངས་ལ་ཚུགས་པ་མེད།

དེ་ལྟ་བའི་ངར་བསྐྱེད་ལ་མ་ཞུམ་པར་བྱའོ། །ཕཊ་ཕཊཿ མ་མ་ཡ་ཏྲི་ཛ་ཛཿ ཧཱུཾ་ཧཱུཾ་རཀྵ་ཏྲི་ཏྲི་ཛཿ ཆཻ་གེའི་སྲོག་ལ་ཧུར་ ཐུ མས་ཛཿ རྦད་ཡ་རྦད་ཡཿ རི་ལི་རི་ལི་ཞེས་པའོ། ། འདི་ནི་ཤིན་ཏུ་དྲག་པོའི་ལས་མཐའོ། །དམིགས་གནད་མིང་སྲིང་གསུམ་མགོ་རྟིང་ལོག །འཁོར་རྣམས་ཕན་ཚུན་འཁྲུགས། སྡེ་བརྒྱད་ནང་འཐབས། མཚོན་གྱི་སྐར་མདའ་འཁྲུགས། ཁྲག་གི་བུ་ཡུག་ལངས། དགྲ་བོ་འཁོར་བཅས་ཕུང་བར་བསམ་མོ། ཁ་ཐཾ། གསུམ་པ་ལས་ཀྱི་མཐའ་བརྟུལ་བ་ནི། རྟགས་ཕྱུང་ནས་ལིང་ག་མཚོན་གྱིས་གཏུབས་ལ། ཚེར་མའི་ཧོམ་སྦར་བའི་ནང་དུ་ལྷ་གསུམ་འཁོར་བཅས་བསྐྱེད་པའི་ཞལ་དུ་ཕུལ་བས་ལས་འགྲུབ་པར་བསམ། ལྷ་གཤེགས་ཐལ་བ་བསྡུས། རྟག་གཏོར་དགྲ་ཕྱོགས་སུ་ཟོར་དུ་འཕངས་པས། མ་སྲིང་འཁོར་བཅས་དགྲ་ཡུལ་དུ་དམག་དཔུང་ཆས་ནས་རྡུལ་ཕྲན་བཞིན་དུ་བཅོམ། ནད་དང་མཚོན་གྱི་བསྐལ་བ་བཏང་བར་བསམ། ཐལ་བ་ལམ་རྒྱ་གྲམ་མམ་ས་བདག་ཀླུ་གཉན་གནས་སར་དོང་བྲུས་ལ་མནན། གཡམ་པས་ཁ་དག་བ་དགྲ་བོ་འཁོར་བཅས་ས་རིམ་པ་དགུའི་འོག་ཏུ་སོང་ནས་བསྐལ་བར་མི་ཐར་བར་བསམ་མོ། །ལས་མཇུག་འཕངས་བསྲེག་མནན་པ་གསུམ་མོ། །སྒྲུབ་ཁང་ཡིན་ན་བཅའ་གཞི་བསྡུས་ལ་མི་མངོན་པར་བྱ། བཀྲ་ཤིས་བརྗོད། འདི་ནི་དྲག་སྔགས་འདུས་པའི་ཡང་ཁོལ་ ལས། །ཡང་ཟབ་བཅུད་བསྡུས་གསལ་བར་བཀོད་པ་སྟེ། །བསྟན་པའི་སྙིང་པོ་རྣལ་འབྱོར་བཀའ་འཁོར་བཅས། །མ་ལུས་བསྲུང་ཞིང་མཐུ་རྩལ་རྒྱས་པར་ཤོག ། དྲག་པོ་སུམ་སྒྲིལ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་སྣ་ཚོགས་རང་གྲོལ་གྱིས་བཀོད་པ་རྫོགས་སོ།། །།དགེའོ། །དགེའོ། །དགེའོ།། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༡༢༽ཟབ་མོ་ཡང་ཏིག་གི་བཀང་སྲུང་དྲག་པོ་སུམ་སྒྲིལ། -PAGE 318--PAGE 317--PAGE 312-