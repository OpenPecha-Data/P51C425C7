 ༄༅། །ཡེར་བའི་གནས་བསྟོད་པདྨ་དཀར་པོའི་ ཕྲེང་བ་བཞུགས། ན་མོ་པདྨ་བཛྲཱ་ཡ། རང་བཞིན་ཉེ་བར་ཞི་བའི་མཚོ་དབུས་སུ། །རང་བཞིན་མྱང་འདས་པདྨའི་སྡོང་པོ་ལ། །རང་བྱུང་ལྷུན་གྲུབ་པདྨ་འབྱུང་གནས་དཔལ། །རང་གཞན་དོན་གཉིས་རྫོགས་ལ་ཕྱག་འཚལ་ལོ། །ས་མཆོག་ཞི་བ་པདྨ་སྤུངས་འདྲའི་རི། ། སྔོན་བྱོན་གྲུབ་པ་ཆེན་པོས་བསྟེན་པའི་རི། །བཀྲ་ཤིས་བརྒྱད་དང་ངོ་མཚར་དུ་མའི་རི། །དཔལ་ལྡན་ཡེར་བའི་གྲུབ་རི་བསྔགས་སོ་ཀྱེ། །ཕྱོགས་རྣམས་མདངས་ བཟང་ཀུན་ནས་མཛེས་པའི་ དབུས། །དཀར་གསལ་ཞི་བའི་རང་བཞིན་ཉམས་དགའ་བ། །ཕུག་དང་བྲག་རིའི་མགུར་ཆུས་བརྒྱན་པ་གང༌། །ཤར་རི་ལག་ན་པདྨོའི་བཞུགས་གནས་བཞིན། །གངས་རིའི་ཡུལ་ན་མཚུངས་པ་མེད་པའི་གནས། །སྐལ་བཟང་དུ་མས་གྲུབ་པ་བརྙེས་པའི་གནས། །ཟབ་གཏེར་ཡོན་ཏན་འབྱོར་པས་བརྒྱན་པའི་གནས། །མཁའ་འགྲོ་དམ་ཅན་རྒྱ་མཚོས་བསྟེན་པའི་གནས། །འདི་ཡི་ངོགས་བཟང་ཡངས་པའི་རང་བཞིན་ནི། །འགྱིང་བཅས་སྒྲོལ་མ་ལྷང་ངེར་བཞུགས་པ་ལ། ། ཕྱོགས་ཀྱི་རི་བྲན་ཕྲེང་བས་བསྐོར་བ་ནི། །ལྷ་བརྒྱའི་གཙུག་གིས་ཉེ་བར་བཏུད་པ་བཞིན། །ཀུན་ནས་མཛེས་པ་རིན་ཆེན་སྙིང་པོའི་རི། །རྒྱར་ཡངས་ལྷུན་སྟུག་རྩེ་མོ་དཔངས་མཐོ་ཞིང༌། །གནམ་ཡངས་ཕྱོགས་ཀྱི་འཁོར་ལོ་རྒྱ་ཆེ་ལ། །མདངས་བཀྲ་ཉི་ཟླའི་འོད་ཀྱང་རྒྱང་རིང་འཆར། །ངོ་མཚར་མཆོད་རྟེན་བདེ་གཤེགས་གཞལ་མེད་ ཁང༌། །སྣ་ཚོགས་ཡིད་འོང་མཆོད་པའི་སྤྲིན་མཐོ་ཞིང༌། །རང་བྱོན་ཡ་མཚན་དུ་མའི་རྟེན་རྣམས་དང༌། །འཕགས་པ་གནས་བརྟན་ཆེན་པོའི་མགོན་དང་བཅས། ། རང་བཞིན་ཉེ་བར་ཞི་བའི་རི་ངོགས་འདིར། །ལྷ་དང་ལྷ་མིན་རྣམས་ཀྱང་རབ་འདུ་ ལ། །དྲང་སྲོང་གྲུབ་པས་དངོས་གྲུབ་ཆར་འབེབས་ཤིང༌། །མི་རྣམས་ཀྱང་ནི་དད་བརྒྱའི་མེ་ཏོག་འཐོར། །འདི་ནི་སྔོན་མེད་ལྷུན་པོ་རིན་ཆེན་གཏེར། །མཐའ་ཡས་ཡོན་ཏན་འབྱོར་པས་བརྒྱན་པ་ནི། །གངས་རིའི་ཁྲོད་འདིར་འཕགས་པའི་སྐྱེད་མོས་ཚལ། ། ཡིད་འོང་གཞན་ཞིག་འཕོས་ན་མཚུངས་པ་སྙམ།

།དེ་འདྲའི་གནས་འདི་དཔལ་ལྡན་ཡེར་བའི་རི། །དབྱར་བསིལ་དགུན་དྲོ་སེམས་གཙང་རིག་པ་འཛིན། །དངས་ལ་ཡིད་སྤྲོ་བསམ་གཏན་ངང་གིས་འཕེལ། །རྒྱལ་བ་རྣམས་ཀྱིས་བྱིན་གྱིས་བརླབས་པ་ལགས། །གནས་འདི་ཅུང་ཟད་ཉེ་བར་བསྟེན་པ་ན། །ལེགས་པའི་ཡོན་ཏན་རྨད་བྱུང་ཐོབ་ལ་སོགས། །སྔོན་གྱི་དམ་པ་རྣམས་ཀྱིས་རབ་བསྔགས་པས། ། དད་ལྡན་རྣམས་ཀྱིས་ཉེ་བར་བསྟེན་པར་མཛོད། །ཚུལ་འདི་ཐེག་མཆོག་སྙིང་པོའི་རྣལ་འབྱོར་པ། །ལུང་རིག་མན་ངག་རྒྱ་མཚོའི་མཐར་སོན་ཞིང༌། །ཏིང་འཛིན་ཉེ་བར་ཞི་བའི་དགའ་བ་ཅན། །ཀུན་མཁྱེན་ངག་གི་དབང་པོས་ལེགས་པར་སྦྱར། ། དགེ་བ་འདི་ཡིས་བདག་དང་འགྲོ་བ་ཀུན། །དགེ་སེམས་ཡིད་ལ་བྱེད་པ་ཀུན་འགྲུབ་སྟེ། །ཚེ་འདི་སྲིད་པའི་རི་བོ་ཕྱིར་བསྙིལ་ནས། །བདེ་ཆེན་མཁའ་སྤྱོད་ཞིང་ལ་སྤྱོད་པར་ཤོག །དཔལ་ཡེར་བའི་གནས་ལ་བསྟོད་པ་པདྨ་དཀར་པོའི་ཕྲེང་བ་ཞེས་བྱ་བ་མང་དུ་ཐོས་པའི་སྙན་དངགས་མཁན་དཔལ་ལྡན་བསམ་ཡས་པ་ཀུན་མཁྱེན་ངག་གི་དབང་པོས་སྦྱར་བའོ། །དགེའོ།། །།

མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༤༽ ཡེར་བའི་གནས་བསྟོད་པདྨ་དཀར་པོའི་ཕྲེང་བ་བཞུགས། -PAGE 2--PAGE 19--18-