༈ རྒྱུ་ལ་ཁམས་འདུས་པ་མེ་ཏོག་གི་ཕྲེང་ལྡན་བཞུགས། 

ཨོཾ་སྭ་སྟི་སིདྡྷཾ། རྒྱས་བྱེད་པདྨོའི་ཚལ་ལྟར་ཡིད་འོང་སྐུ། །ཀུན་མཁྱེན་ལྷ་དང་མི་ཡིས་ཞབས་མཆོད་པ། །གངས་རིའི་ཁྲོད་ཀྱི་དཔལ་ལྡན་བསམ་ཡས་ པས། །བློ་གསལ་སྐྱེ་བོའི་སྙན་དུ་ཚིག་འགའ་ཞུ། །དེང་སང་ཁ་ཅིག་བདག་ལ་འདི་སྐད་དུ། །མཐུན་འཇུག་མི་ཤེས་ནོར་མེད་བློ་སྣ་ཐུང༌། །གཅིག་ཏུ་མི་ཚུགས་ཁམས་འདུས་ཆེ་ཞེས་སྨྲ། །དེ་དག་ཀུན་གྱི་ལན་གཅིག་བཤད་ཀྱིས་ཉོན། །དམ་པས་དམད་ཅིང་ཆོས་མིན་སྡིག་སྤྱོད་འཕེལ། །གཡོ་སྒྱུ་ཁྲམ་ཟོག་ཕ་རོལ་བསླུ་བའི་ གཞི། །འཆི་ཀར་འགྱོད་ཅིང་ཕྱི་མ་ངན་སོང་རྒྱུ། །འཇིག་རྟེན་མཐུན་འཇུག་འདི་ཉིད་མེད་ཀྱང་ལེགས། །འཁོར་བའི་ཞགས་པ་འདོད་ཡོན་དམ་པས་དམད། །ཀུན་དང་རྩོད་བཅས་སྡུག་བསྔལ་དུ་མའི་གཞི། །ཡོད་ཀྱང་ཆོག་ཤེས་མ་མཆིས་སྲེད་པ་འཕེལ། །ངན་སོང་རྒྱུ་བྱེད་འབྱོར་པས་དབེན་ཀྱང་ལེགས། །འཇིག་རྟེན་ཆོས་ལ་ཡིད་འབྱུང་མ་སྐྱེས་ན། །ནམ་ཡང་སྲིད་པའི་མཚོ་ལས་ཐར་བ་མེད། །མི་རྟག་སྙིང་པོ་མེད་པའི་ཆོས་རྣམས་ལ། །ཞེན་ཆགས་མི་ལྡན་བློ་སྣ་ཐུང་ན་ལེགས། །གཅིག་ཏུ་གནས་ཚེ་ཆགས་སྡང་ངང་གིས་འཕེལ། །རྣམ་གཡེང་འདུ་འཛི་བྱ་བྱེད་ལྷག་པར་མང༌། །བདག་འཛིན་སྲེད་པའི་ཞགས་པས་འཆིང་བའི་རྒྱུ། །དེ་འདྲའི་གནས་ལ་ངེས་པ་མེད་ཀྱང་ལེགས། །ཁམས་འདུས་འདི་ཡང་རྒྱུ་མེད་མ་ཡིན་ཏེ། །ཉིན་མཚན་ཀུན་ཏུ་བདག་གིས་ལེགས་བསམ་པས། །འཁོར་བའི་རྒྱ་མཚོ་སྐྱེ་ཤིའི་རྦ་ཀློང་ཅན། །བདག་འཛིན་འཁྲུལ་བའི་རང་བཞིན་འདིར་འཁྱམས་ཏེ། །ཐར་དཀའ་སྲིད་པ་མཚོ་ཡི་གཏིང་མཐོང་ནས། །ཡི་ཆད་མཆི་མ་ཤོར་ཏེ་ཁམས་འདི་ འདུས། །གཞན་གྱི་སྤྱོད་པ་ཀུན་ཏུ་བརྟགས་པས་ཀྱང༌། །བདག་གི་ཁམས་འདི་འདུས་པའི་ཚུལ་འདི་ཉོན། ། མཆོད་འོས་མཁན་སློབ་བླ་མར་ཁས་འཆེ་ཡང༌། ། ཆོས་ལམ་མི་གཉེར་འདོད་ཡོན་འདུ་འཛི་གཉེར། །ཕྱི་རོལ་ཞི་ཡང་ནང་ན་རློམ་སེམས་ཆེ། །གཡོ་སྒྱུ་ཚུལ་འཆོས་མཐོང་ནས་ཁམས་འདི་འདུས། །ཆོས་ལྡན་པས་ཀྱང་ནོར་ལྡན་ཅན་ལ་གཟིགས། །དྲང་པོ་བས་ཀྱང་གཡོན་ཅན་འཁོར་ལ་

བྱམས། །འཇིག་རྟེན་ཆོས་བརྒྱད་དོན་གཉེར་མི་ཆོས་མཁན། །བླ་མའི་གཟུགས་བརྙན་མཐོང་བས་ཁམས་འདི་འདུས། །དོན་ལྡན་མི་ཤེས་དབྱེན་བཅུག་ཕྲ་མ་མཁན། །དྲང་པོར་མི་གནས་གཡོན་ཅན་ཁ་གསགས་ཅན། །ལེགས་ན་མི་དགའ་མཐུན་གཉིས་སོ་སོར་འབྱེད། །དེ་འདྲའི་གྲོགས་པོ་མཐོང་ནས་ཁམས་འདི་ འདུས། །རང་ལ་མི་བཟོད་གཞན་ལ་རྩོལ་ཕོད་ཅན། །དགོས་དུས་མི་ཕན་གཞུང་ངན་གཞན་ཕྱོགས་འཛིན། །ཅུང་ཟད་རེ་ལ་རྣམ་འགྱུར་སྣ་ཚོགས་སྟོན། །དེ་འདྲའི་གྲོགས་པོ་མཐོང་ནས་ཁམས་འདི་འདུས། །གོ་རིམ་མི་ལྡན་བསླབ་ན་ཚིག་རྩུབ་ འབྱིན། །མ་དད་མ་གུས་གྱོང་བོ་ཤིང་གླག་ཅན། །ཟས་ལ་འཇུག་ཅིང་འབད་པའི་ལས་ལ་བྱོལ། །དེ་འདྲའི་སློབ་མ་མཐོང་ནས་ཁམས་འདི་འདུས། །དངོས་སུ་བསྟོད་ན་ལྐོག་ཏུ་སྐྱོན་རྣམས་སྨྲ། །ཆོས་ལམ་མི་གཉེར་འདོད་ཡོན་རྗེས་སུ་འབྲངས། །བསྐྱངས་པའི་ཐ་མར་ལན་དུ་འཁོན་བགྱིས་ཅན། །དེ་འདྲའི་སློབ་མ་མཐོང་ནས་ཁམས་འདི་འདུས། །ཟས་གོས་དམན་ན་མཁས་ཀྱང་འོག་ཏུ་འདོར། ། ནོར་གྱིས་འབྱོར་ན་བླུན་ཡང་གོང་དུ་བཀུར། །ངན་གཡོ་ཅན་ལ་འགྲོགས་རུང་རྒོད་པོར་བརྩི། །དེ་འདྲའི་སྐྱེ་བོ་མཐོང་ནས་ཁམས་འདི་འདུས། །དྲང་པོར་གནས་ན་རབ་ཏུ་གྱོང་པར་མཐོང༌། །ནོར་གྱིས་དབེན་ན་བསོད་ནམས་མེད་པར་འཛིན། ། ཆོས་དང་ལྡན་ན་འཁོས་མེད་ཐབས་རྡུག་ཟེར། །དེ་འདྲའི་སྐྱེ་བོ་མཐོང་ནས་ཁམས་འདི་འདུས། །མཐུན་འཇུག་མཁན་ལ་དགེ་བཤེས་བཟང་པོར་བརྩི། །གཡོན་ཅན་ཚུལ་འཆོས་མཁན་ལ་བཙུན་པར་སྨྲ། །ཚིག་རྩུབ་གླེན་ཟོག་མཁན་ལ་བཟང་པོར་བརྩི། །དེ་འདྲའི་སྐྱེ་བོ་མཐོང་ནས་ཁམས་འདི་འདུས། །ཁ་ལེན་སྦྱིན་རེས་བསོད་ནམས་བྱས་པར་བསྔོ། །གནོད་འཚེའི་སྦྱིན་པར་དགེ་བ་བྱས་པར་རློམ། །ཆོས་མིན་སྤྱད་ནས་བདེ་འགྲོ་ཐོབ་ཏུ་རེ། །རྣམ་གཞག་ཕྱིན་ཅི་ལོག་འདིས་ཁམས་འདི་འདུས། ། ཆོས་མེད་ཅུང་ཟད་འབྱོར་ན་སྐྱིད་པར་བརྩི། །སྡོམ་བརྩོན་ནོར་མེད་མཐོང་ན་ཀུན་གྱིས་བརྙས། །དམ་པ་བས་ཀྱང་བླུན་པོ་བྲིན་པའི་དུས།

།ཁམས་ཤིག་ཡོད་ན་འདི་ལ་འདུ་བར་རིགས། །དེང་སང་དུས་འདིར་རྣམ་གཞག་ཕྱིན་ཅི་ལོག །རང་སྐྱོན་དང་འགལ་ཡོན་ཏན་སྐྱོན་དུ་བརྩི། །ཙུ་ཏའི་སྐྱེ་བོས་རྐང་གཉིས་མི་རྣམས་ལ། །རྐང་གཅིག་ལྷག་ཅེས་བཞད་གད་བྱེད་པ་ལྟར། །རྩོམ་འཆད་རྩོད་པར་སྨྲ་བའི་བསམ་ཡས་པ། །ཆོས་བཞིན་སྤྱོད་ལ་བརྙས་པ་དུས་འདིར་ མཐོང༌། །དོན་འདི་བརྗོད་ཚེ་འཆལ་རྨོངས་བླུན་པོའི་ཚོགས། །ཐོས་བསམ་གྲུབ་མཐའི་ཚུལ་ལ་རབ་རྨོངས་ཤིང༌། །བསླབ་གསུམ་རིན་ཆེན་མཆོག་ཉམས་གླེན་ཟོག་མཁན། །མཐོ་འགྲོགས་གསར་ངས་ཅན་རྣམས་མ་མཉེས་ཀྱང༌། །ཚུལ་ཁྲིམས་ལུས་བཟང་བསླབ་གསུམ་འདབ་གཤོག་རྒྱས། །དྲང་པོའི་མཁར་རྒྱུ་རྣམ་དཔྱོད་བཟང་པོའི་ཚོགས། །ཡིད་ལ་དགའ་བ་བསྐྱེད་ཕྱིར་བསྡེབས་པ་ཡིན། ། བདེན་རྫུན་དོན་ལ་གཟིགས་ཤིག་བློ་གསལ་ཀུན། །ཚུལ་འདི་གངས་རིའི་ཁྲོད་ཀྱི་སྙན་ངག་མཁན། །ཚུལ་ཁྲིམས་བློ་གྲོས་བཟང་པོ་བདག་གིས་སྦྱར། །དགེ་བ་འདི་ཡིས་བདག་དང་འགྲོ་བ་ཀུན། །བྱང་ཆུབ་སྙིང་པོའི་ཤིང་དབང་དྲུང་འདུག་སྟེ། །མི་སྙན་སྨྲ་བའི་བདུད་སྡེ་ཕམ་བྱས་ནས། །སྐུ་གསུམ་ལྷུན་གྲུབ་ཆོས་ཀྱི་རྒྱལ་པོར་ ཤོག །འདུན་པས་སྨྲ་བ་ཡང་དག་པའི་ལན་གྱིས་ཚར་བཅད་པའི་རབ་ཏུ་བྱེད་པ་ཕྲེང་ལྡན་ཞེས་བྱ་བ་མང་དུ་ཐོས་པའི་སྙན་ངག་མཁན་དཔལ་ལྡན་བསམ་ཡས་པ་ཚུལ་ཁྲིམས་བློ་གྲོས་ཀྱིས་ཡོངས་སུ་སྦྱར་བ་རྫོགས་སོ།། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༤༽ རྒྱུ་ལ་ཁམས་འདུས་པ་མེ་ཏོག་གི་ཕྲེང་ལྡན། -PAGE 314--PAGE 315--PAGE 312-