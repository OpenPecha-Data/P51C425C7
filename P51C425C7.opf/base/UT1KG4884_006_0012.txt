༄༅། །འབྱུང་བ་རྡོའི་བཅུད་ལེན་བཞུགས་སོ༔ 

 EMBED Photoshop.Image.7 \s རིགས་ཀྱི་མཁའ་འགྲོ་ལྔ་ལ་ཕྱག་འཚལ་ལོ༔ སློབ་དཔོན་པདྨ་འབྱུང་གནས་དང་༔ ཇོ་མོ་འཚོ་རྒྱལ་གཉིས༔ གཞོ་སྟོད་ཏི་སྒྲོའི་བྲག་ལ་བཞུགས་པའི་དུས་སུ༔ ཇོ་མོས་ཞུས་པ༔ སློབ་དཔོན་ཆེན་པོ་ལགས༔ དུས་ཀྱི་སྙིགས་མ་ལ་ཆོས་བྱེད་པ་རྣམས༔ འཚོ་བས་གཡེངས་ནས༔ དགེ་སྦྱོར་གྱི་བར་ཆད་དུ་འགྲོ་བར་གདའ་བས༔ འཚོ་བ་ལ་རྩོལ་སྒྲུབ་མི་དགོས་པའི་གདམས་ངག་ཅིག་ཞུ་དང་བགྱིས་པས༔ སློབ་དཔོན་གྱི་ཞལ་ནས༔ དེ་ཁྱོད་ཀྱིས་ཞུ་བ་ཤིན་ཏུ་ལེགས་ཀྱི༔ སྤྱིར་ཆོས་གང་སྒྲུབ་ཀྱང་༔ ཁྱད་པར་དུ་མཁའ་འགྲོ་སྙིང་ཐིག་ཉམས་སུ་ལེན་པའི་མི་ལ༔ བདུད་རྩི་རྡོའི་བཅུད་ལེན་བསྟན་ཏེ༔ འཁོར་བ་བློས་བཏང་ལ་གདམས་པ་འདི་ལ་ཉམས་ལེན་དུ་བྱའོ༔ འདི་ལ་སྤྱིའི་དོན་རྣམ་པ་བརྒྱད་དེ༔ དེ་ལ་དང་པོ་རྡོ་བརྟག་པ་དང་གཅིག༔ རྡོ་ཐུ་བ་དང་གཉིས༔ བྱིན་གྱིས་རློབ་པ་དང་གསུམ༔ བཟའ་ཐབས་དང་བཞི༔ དམ་ཚིག་དང་ལྔ༔ གེགས་སེལ་དང་དྲུག༔ ཡོན་ཏན་དང་བདུན༔ རྡོ་ཁུངས་བསྟན་པ་དང་བརྒྱད་དོ༔ དེ་ལ་དང་པོ་རྡོ་བརྟག་པ་ནི༔ རྡོ་རིགས་ལྔ་སྟེ༔ རྡོ་ཤ་ཆེན་དང་ཚིལ་ཆེན་གཉིས༔ རུས་པ་ཅན་དང་༔ མཁྲིས་པ་ཅན་གཉིས༔ ཤི་ཤ་ཅན་དང་ལྔའོ་དེ་ལ་ཤ་ཆེན་ནི༔ མདོག་གང་ཡང་རུང་བ་ལ་སོ་མི་རྩེ་ཞིང་སྙི་བའོ༔ ཚིལ་ཆེན་ནི་དཀར་ལ་སྙི་བའོ༔ རུས་པ་ཅན་ནི་དཀར་སྒོང་དང་མེ་རྡོ་ལྟ་བུའོ༔ མཁྲིས་པ་ཅན་ནི་གཡའ་མ་དང་ལྗང་གུ་སྣང་བའོ༔ ཤི་ཤ་ཅན་ནི་རྡོ་ཕལ་པ་རྣམས་སོ༔ བརྟེན་པ་ནི་ཤ་ཚིལ་གཉིས་བརྟེན་པའོ༔ གཞན་སྤང་བྱའོ༔ དེ་ནས་རྡོ་ཐུ་བ་ནི༔ སྐྱབས་འགྲོ་དང་སེམས་བསྐྱེད་བྱས་ལ༔ རང་རྟ་མགྲིན་དུ་བསྒོམ༔ སོར་མོ་ལྔ་མཁའ་འགྲོ་ལྔར་བསྒོམ༔ སྣོད་བཅུད་ལྷ་དང་གཞལ་ཡས་ཁང་དུ་བསྐྱེད༔ རྡོ་བདུད་རྩིར་བསམ་ལ་སྔགས་འདི་བཟླས་ལ་བཏུའོ༔ ཨོཾ་ཏྲིག་ཡེར་ཏྲིག་ཡེར་སྭཱ་ཧཱ༔ ཞེས་བཟླས་ལ་རྐོ་ཞིང་མདུན་དུ་བསགས༔ དེ་ལ་སངས་རྒྱས་དང་བོ་དྷི་ས་ཏྭ་བླ་མ་ཡི་དམ་ཌཱཀྐི་དཔའ་བོ་ཐམས་ཅད་བསྟིམས་ལ༔ མཆན་ཁུང་གི་སྒྱེ་བུར་བླུག་གོ༔

དེ་ནི་རྡོ་ཐུ་བའི་ཐབས་སོ༔ དེ་ནས་རྡོ་བཟའ་ཐབས་ལ་བཞི་ལས༔ ཁྲོལ་བུར་ཟ་ན་དེ་ཁ་ལྟར་བཟའོ༔ ཟ་འདྲོན་དུ་བྱེད་ན་ཡང་དེ་བཞིན་དུ་བྱའོ༔ འགམ་ཕྱེར་བྱེད་ན་ཡང་སྐྱོ་ཚ་དང་སྤགས་སོ༔ སྐྱོ་ཚ་བྱས་ཀྱང་ཆོག༔ སྔོ་དང་བསྲེས་ནས་ཚོད་མ་བྱས་ཀྱང་ཆོག་གོ༔ སྡོར་ནི་གང་ཡང་བཏབ་པས་ཆོག་གོ༔ ཚ་ཡོད་ན་བཏབ༔ མེད་ན་རྡོ་རང་ལ་བྲོ་ཡིན་ཡོད་དོ༔ དེ་ནས་བྱིན་གྱིས་རློབ་པ་ནི༔ ཤ་ལྔ་བདུད་རྩི་ལྔར་བྱིན་གྱིས་བརླབས་ལ༔ ཨོཾ་མུ་ལེ་མུ་ལེ་མ་ཧཱ་མུ་ལེ་སྭཱ་ཧཱ༔ ཞེས་པའམ༔ ཨོཾ་གོར་ཆུན་གོར་ཆུན་སྭཱ་ཧཱ༔ ཞེས་བཟླས་ལ༔ རང་བསྐྱེད་རྫོགས་དང་ལྡན་པས་བཟའོ༔ འདིའི་དམ་ཚིག་ལ་བྱིན་གྱིས་མ་བརླབས་པ་དང་༔ ལྷ་མ་བསྒོམས་པར་མི་བཟའ་བ་དང་༔ ཕུད་ཕྱིར་མི་གཏོར་བདག་ལ་མཆོད་པ་དང་༔ ཕུད་ལྷག་ཕྱིར་མི་ཕོ་བ་དང་༔ མི་ལ་གསང་ཞིང་ཉམས་ལ་འཛེམ་པ་དང་༔ གཙང་སྦྲ་ལ་གནས་པར་བྱ་བ་དང་༔ གཞན་གྱི་བསྙེན་བཀུར་གྱི་ཕུད་གཞན་ལ་མི་བྱིན་པ་དང་༔ གསོག་འཇོག་མི་བྱ་བར་ཚོགས་སུ་བཏང་བ་དང༔ ཐིག་ལེ་ཉམས་སུ་མི་གཞུག་པ་དང་༔ ཟས་ལ་མར་ནག་སྲུང་བ་དང་༔ བྱིན་གྱིས་རློབ་ཅིང་སྔགས་འདྲེན་པའི་དུས་སུ་ངག་བཅད་པའོ༔ དམ་ཚིག་དེ་ཚོ་བསྲུང་ངོ་༔ དེ་ནས་གེགས་སེལ་ལ༔ དང་པོ་འདི་ཉམས་སུ་ལེན་པའི་དུས་སུ༔ ཚེ་འདི་བློས་བཏང་སྙིང་པོ་ཆེ་བར་འོག་ཏུ་འཇུག་དགོས༔ དེ་ལྟར་བྱས་ནས་རྡོ་ཟོས་པས་རྡོའི་གེགས་མི་འོང་བ་དང་༔ ཟ་སྙིང་མི་འདོད་པ་དང་དཀའ་ཐུབ་ཀྱི་དམ་བཅའ་གཏོང་སྙིང་འདོད་པ་བྱུང་ན༔ གེགས་ཡིན་ཏེ་བདུད་ཀྱི་བར་ཆད་དུ་ཤེས་པར་བྱས་ལ༔ ཤི་རུང་གསོན་རུང་ལྟོགས་རུང་འཁྱགས་རུང་༔ འདི་མགོ་ཐོན་པར་མི་བྱ་རེ་སྙམ་དུ་བློ་ཤེད་བསྐྱེད་དོ༔ རྡོ་ཉིད་ཀྱི་གེགས་སེལ་བ་ལ༔ དང་པོ་མར་མཐེ་བོང་ཙམ་རེ་རྡོ་ཟ་བའི་སྔ་ཕྱིར་བཏང་༔ དེས་གེགས་མི་འོང་གལ་ཏེ་བྱུང་ནས་མ་སེལ་ན༔ ཆུ་བསྐོལ་ལ་མར་བཏབ་ལ་བཏུང་༔ དེས་སེལ་ངེས་སོ༔ ཕྱིས་ལམ་བྱང་ནས་མར་མི་དགོས་སོ༔ མར་ནག་མིན་པ་ཟས་ལ་སྲུང་མཚམས་མེད་དོ༔

སྐྱུགས་ན་རྩ་ཁ་འཛིན་པའི་ཆུ་གྲོན༔ འབྱམས་ན་སྐྱོ་ཚ་བྱ༔ རླུང་ལ་རླུང་སྨན་དྲག་ཏུ་བསྟེན་པས་གེགས་སེལ་ལོ༔ འདིའི་ཡོན་ཏན་ལ༔ རྡོ་འདི་ཟ་བའི་དུས་སུ་རིམ་གྱིས་སྐྱེད་འབྲི་མི་དགོས༔ ཡོག་ཚད་ཟོས་པས་ཆོག༔ ལྟོ་གོས་དང་ཟས་ཀྱི་རྩོལ་བ་ཆད༔ ཞག་བདུན་བརྒྱད་ན་ལུས་ཀྱི་ཤ་འབྲི་ཞིང་དྲི་ཆུང་ཆགས༔ བཅུ་ལྷག་ནས་ཤེད་ཆེན་པོ་སྐྱེ༔ ཤ་སྐྱེ་དྲག་པ་འབུད༔ དཀར་ལ་དངས་ཤིང་སྣུམ་པ་འོང་༔ ཟས་ཀྱི་ཞེན་པ་ལྡོག༔ ཤེས་པ་དངས་དབང་པོ་གསལ༔ རིག་པ་དངས་དགེ་སྦྱོར་ལ་བོགས་ཐོན༔ གདམས་ངག་ལ་ངེས་ཤེས་སྐྱེད༔ རྡོ་ལ་རོ་མཆོག་ཐོན༔ བཅུད་ལེན་འབྱོངས་པས་གྱེན་ལ་ཕྱིན་ཡང་ངལ་བ་མི་ཡོང་༔ ལུས་ཡང་ཞིང་མགྱོགས༔ ལུས་ལ་སྲོག་ཆགས་མི་འབྱུང་༔ ལུས་ཤིང་བལ་ལྟར་དཀར་ལ་འཇམ་ཞིང་ཡང་༔ དྲོད་མེ་ལྟར་དུ་འབར་བ་ཡོང་༔ བླ་མ་དང་སངས་རྒྱས་བོ་དྷི་ས་ཏྭ་ཐམས་ཅད་ཀྱིས་བྱིན་གྱིས་རློབས༔ དཔའ་བོ་ཌཱཀྐི་སྤྲིན་བཞིན་འདུ༔ ཆོས་སྐྱོང་དང་ལྷ་སྲིན་ཐམས་ཅད་བྲན་དུ་འགྱུར༔ ཟས་ནོར་ལོངས་སྤྱོད་ལྷ་འདྲེ་མི་གསུམ་དབང་དུ་འདུ༔ རིག་པ་དངས་ནས་མངོན་ཤེས་དང་འོད་གསལ་གྱི་ཉམས་སྐྱེ༔ དགེ་སྦྱོར་ལ་བརྟན་པ་མྱུར་དུ་ཐོབ་ཡོང་༔ སེར་སྣ་དང་ཆགས་པའི་དྲི་མ་ཐམས་ཅད་འདག༔ ཕྱི་མ་མུ་གེའི་བསྐལ་པ་ནས་ཐར་ནས་ལོངས་སྤྱོད་དང་ལྡན་པར་སྐྱེ༔ དེ་ལ་སོགས་པའི་ཡོན་ཏན་དཔག་ཏུ་མེད་པ་འབྱུང་ངོ་༔ ཡོན་ཏན་བསྟན་པའོ༔ ད་རྡོའི་དམིགས་བསྟན་པ་ནི༔ སྤ་གྲོ་སྟག་ཚང་སེང་གེ་ཕུག་ན་ཡོད༔ དཔལ་ཆུ་བོ་རིའི་ནུབ་དང་བྱང་དང་ལུང་ལག་གསུམ་ན་ཡོད༔ ཕག་མོ་གྲུའི་སྟོད་ན་ཡོད༔ སྒོམ་པོ་ན་སྐོར་ལེ་སྐོར་ལར་ཡོད༔ རག་ཤ་པོ་བྲག་ཐོ་ཕྱི་ན་ཡོད༔ ཡར་གྱེར་གྱི་རྫའི་གསལ་དེ་ཡང་ཡིན༔ ཏེ་སྒྲོ་བྲག་དཀར་གྱི་སྟོད་ན་ཡོད༔ ལྷ་གཉན་བྲག་ཕུག་གི་ཕ་ཟད་ཕྱིན་པ་ན་ཡོད༔ འདམ་དཀར་པོ་བྱ་བ་ན་རྡོ་ཚིལ་བུ་ཡོད༔ ལྷོ་བྲག་མཁར་ཆུ་ན་ཅོ་ལེ་ཡོད༔ འཕྲང་ཕོའི་གླེའུ་ཐང་ན་ཤ་ཆེན་ཡོད༔ ཡར་ལུང་བྱར་ཕྱི་ནའང་ཡོད༔ གཡོར་ངོས་ཀྱི་དཀར་རྩི་སོས་ཕེབ་པ་དེ་ཡང་ཡིན༔

བྱར་སྨད་ཀྱི་ལྷ་རིའི་རྒྱབ་ན་ཡོད༔ བཟད་ཀྱི་བྱེ་མ་ལུང་ན་ཡོད༔ མཚོ་རྒྱལ་རྣལ་འབྱོར་པ༔ འཁོར་བ་བློས་བཏང་ནས་སྒྲུབ་པ་བྱེད་པ་བྱུང་ན༔ ལྟོའི་གཡེང་བ་དང་བྲལ་ལོ་གསུང་༔ རྡོའི་བཅུད་ལེན་གང་བས་ཀྱང་འདི་ཁྱད་དུ་འཕགས༔ འདི་རྡོའི་སྙིང་པོ་ཡིན་གསུངས༔ བདུད་རྩི་རྡོའི་བཅུད་ལེན་གྱི་གདམས་པ༔ ཀུ་སུ་ལིའི་ཆ་རྐྱེན༔ ཀུན་ལས་ཁྱད་པར་དུ་འཕགས་པ་རྫོགས་སོ༔ ལས་ཅན་ཅིག་དང་འཕྲད་པར་ཤོག༔ ས་མ་ཡ༔ ཨྠིྀ༔ རྒྱ་རྒྱ་རྒྱ༔ པདྨ་ལས་འབྲེལ་རྩལ་གྱིས༔ གཏེར་གནས་ཁྲ་མོ་བྲག་ནས་གདན་དྲངས་པའོ༔ ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༦༽འབྱུང་བ་རྡོའི་བཅུད་ལེན། - PAGE 6 -- PAGE 5 - - PAGE 4 -