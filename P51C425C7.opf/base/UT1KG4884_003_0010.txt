༄༅། །ཟབ་པ་པོད་བཞིའི་ངོ་བོ་ཉིད་ཀྱི་དེབ་བཞུགས་སོ༔

ལུང་མེད། རྒྱ་གར་སྐད་དུ༔ ཛཱ་ཡ་ཨ་ཁྲ་རླུ༔ བོད་སྐད་དུ༔ གྲོལ་བར་བྱེད་པའི་ཡི་གེ་བསྡུས་པ་ཞེས་བྱ་བ༔ རྟོགས་པ་ཡེ་ཤེས་ངང་ལ་ཕྱག་འཚལ་ལོ༔ སྟོན་པའི་སྙིང་པོ་རྡོ་རྗེ་འཆང་ཆེན་གྱིས༔ བསྟན་པ་བསྡུས་པའི་སྙིང་པོ་རྒྱུད་རྒྱལ་ནི༔ བཅུ་བདུན་ཉིད་དུ་ཐམས་ཅད་དྲིལ་ནས་བསྟན༔ དེ་ལས་ཁྱད་པར་མན་ངག་ངོ་མཚར་ཅན༔ ཤིན་ཏུ་གསང་བའི་ཡི་གེ་རྣམས་ལས་ནི༔ གདམས་པའི་སྙིང་པོ་བསྡུས་ཏེ་བཅུད་ཕྱུང་བ༔ ལས་དང་སྐལ་བར་ལྡན་པ་རྣམས་ཀྱི་དོན༔ ཚིག་ཉུང་ཡི་གེ་བསྡུས་པའི་དོན་རྣམས་ཀུན༔ སྒོམ་ཁྲིམས་ལག་ལེན་ཉིད་དང་བསྡུས་ནས་ནི༔ བླ་མ་རྣམས་ཀྱི་ཐུགས་ཀྱི་གསང་བཅུད་འདི༔ སྐལ་ལྡན་སྐྱེས་མཆོག་སྙིང་དང་འདྲ་བ་ལས༔ བློ་དམན་ཐེག་པ་དམན་པའི་རིགས་ཅན་ལ༔ རླུང་ཕྱོགས་ཙམ་དུ་འདི་ཉིད་བརྗོད་པ་མེད༔ རང་གི་རྒྱུད་ལ་རྟག་ཏུ་གོམས་པར་གྱིས༔ འདི་ལས་གོང་ན་ཐབས་གཞན་ཡོད་རེ་ཀན༔ འདི་ནི་དུས་གསུམ་སངས་རྒྱས་ཐམས་ཅད་ཀྱི་སྙིང་ཕྱུང་བའོ༔ འདིར་བསྡུས་པའི་ཡི་གེ་མང་དུ་ཡོད་ན་ཡང་ངོ་མཚར་ཅན་གྱྀ་གདམས་ངག་བཞི་བྱུང་༔ ངོ་མཚར་ཅན་གྱི་གདམས་ངག་བཞི་ལས་ཡ་མཚན་ཅན་གྱི་ཚིག་བཞི་བྱུང་༔ ཡ་མཚན་ཅན་གྱི་ཚིག་བཞི་ལས་མཐར་ཐུག་པའི་དོན་བཞི་འབྱུང་བའོ༔ ངོ་མཚར་ཅན་གྱི་མན་ངག་བཞི་ནི༔ ཁ་བྱང་དུང་རིས་མ་ནི་བལྟས་པ་ཙམ་གྱིས་ཤེས༔ མན་ངག་ཡི་གེ་མ་རུ་མཐོང་བ་ཙམ་གྱིས་རྟོགས༔ གདམས་པ་དུམ་དུམ་ཁྲིགས་ནི་བཀླགས་པ་ཙམ་གྱིས་གོ༔ ངན་སྔགས་བསམ་ལེ་མ་ནི་བསམས་པ་ཙམ་གྱིས་འགྲུབ༔ ཡ་མཚན་གྱི་ཚིག་བཞི་ནི༔ རྒྱུད་ཀྱི་ཁོང་སྙིང་ཕྱུངས་ནས་སྐལ་ལྡན་མིག་ཏུ་བཅུག༔ རིག་པ་སྤར་ཟིན་བྱས་ནས་ནམ་མཁའི་ཁམས་སུ་བཞག༔ ཤེས་བྱ་དུམ་བུར་བཅད་ནས་ཡིད་ཀྱིས་གོམས་པར་བྱ༔ རྣལ་འབྱོར་སྔགས་མི་སྨྲ་བར་མཁའ་འགྲོ་བྲན་ལྟར་འཁོལ༔ མཐར་ཐུག་གསང་བའི་དོན་བཞི་ནི༔ མཐོང་མ་མྱོང་བར་རྒྱུད་བཅུ་བདུན་གྱི་དོན་དང་ཚིག་སྐད་ཅིག་ལ་ཤེས་ཤིང་གོ་བས་གང་ཟག་གཅིག་གདན་ཐོག་གཅིག་ཏུ་སངས་རྒྱ་བའི་དོན་དང་༔

རིག་པ་མངོན་སུམ་དུ་བསྟན་ནས་སྣང་བ་ཐམས་ཅད་དུས་གཅིག་ལ་ཆོད་པས་ཟག་པ་དང་བཅས་པའི་ཕུང་པོ་ལྷག་མ་མེད་པར་འཚང་རྒྱ་བའི་དོན་དང་༔ སྒྲོ་འདོགས་ཐམས་ཅད་དུས་གཅིག་ལ་བཅད་ནས་ཤེས་བྱ་རང་གི་འདུག་ཚུལ་དེ་ཉིད་ཐམས་ཅད་གཏན་ལ་འབེབས་པའི་དོན་དང་༔ སྔགས་དང་གཏོར་མ་ལ་མ་བརྟེན་པར་རྣལ་འབྱོར་པ་བསམ་པ་དང་ལྡན་པས་འགལ་བྱེད་ཟླ་བ་བདུན་ན་ཁྲག་ཏུ་སྐྱུགས་ནས་འཆི་བར་བྱེད་པའི་དོན་ནོ༔ དེ་ནས་འདི་དག་ནི་རབ་ཏུ་ཟབ་པར་ཡང་བསྟན་པས༔ གསང་བའི་ཐིགས་པ་ཡང་དག་པ་སྦས་པའི་དུམ་བུ་ཞེས་བྱ་བའོ༔ གསང་བ་ངོ་བོ་ཉིད་ཀྱི་དེབས་རྫོགས་སོ༔ ལས་ཅན་ཅིག་དང་འཕྲད་པར་ཤོག༔ གཏེར་ནས་གཏེར་དུ་བཙས་པའོ༔ ༔ མེས་པོའི་ཤུལ་བཞག་ལས། བི་མ་སྙིང་ཐིག ཟབ་པ་པོད་བཞིའི་ངོ་བོ་ཉིད་ཀྱི་དེབ། PAGE 252-PAGE 267--PAGE 266-