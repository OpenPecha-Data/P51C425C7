༄༅། །འཕོ་བ་བཞུགས་སོ༔

 ཧྱཀཐབྱ༔ཉབ༔ བདག་འདྲ་པདྨ་འབྱུང་གནས་ཀྱིས༔ རྣལ་འབྱོར་ལེ་ལོ་ཅན་དོན་དུ༔ འཕོ་བའི་གདམས་པ་བསྟན་པར་བྱ༔ ཚེ་འདིར་ལྷག་མེད་མ་གྲུབ་ན༔ ཚེ་འཕོས་མཁའ་སྤྱོད་བསྒྲུབ་འདོད་པས༔ སྦྱོང་དང་ལས་ལ་སྦྱར་བ་འོ༔ ཐོག་མར་སྦྱང་བར་བྱ་བ་ནི༔ ཤིན་ཏུ་དབེན་པའི་གནས་སོང་སྟེ༔ མཁའ་འགྲོ་མཆོད་པའི་ཡོ་བྱད་བཤམ༔ ཕྱི་ནང་མཚམས་བཅད་གཙང་དག་བྱ༔ བདེ་བའི་སྟན་ལ་སྐྱིལ་ཀྲུང་བསྡད༔ སྐྱབས་འགྲོ་སེམས་བསྐྱེད་སྔོན་འགྲོ་གཏོང་༔ སྟོང་པའི་ངང་ལས་ཆོས་འབྱུང་དབུས༔ པདྨ་རོ་དང་ཉི་སྟེང་དུ༔ བདག་ཉིད་མཁའ་འགྲོ་དམར་མོ་ནི༔ ཞལ་གཅིག་ཕྱག་གཉིས་གྲི་ཐོད་འཛིན༔ མཁའ་འགྲོ་སྡེ་བཞིས་སྐོར་བར་བསྐྱེད༔ མདུན་དུ་མཁའ་འགྲོ་ཕག་མོར་བཅས༔ རང་བཞིན་གནས་དང་དབྱེར་མེད་པར༔ དུར་ཁྲོད་ཕོ་བྲང་ལྟ་བུ་ལ༔ སྤྱན་དྲངས་མཆོད་བསྟོད་རྒྱས་པར་བྱ༔ གསོལ་བ་བཏབ་ལ་མོས་གུས་བསྐྱེད༔ འབྱུང་པོ་ཚོགས་ལ་གཏོར་མ་སྦྱིན༔ དེ་ ནི ་སྔོན་དུ་འགྲོ་བ་འོ༔ དེ་ནས་སྤྱོད་པ་དངོས་གཞི་ནི༔ ཙོག་བུ་སྐྱིལ་ཀྲུང་ཁྲུ་ཁྱུད་བྱ༔ རླུང་རོ་དབྱུང་ལ་བར་ཆད་སྦྱང་༔ སྐད་ཅིག་ཆོས་འབྱུང་དམར་པོའི་ནང་༔ པད་ཉི་རོ་ཡི་གདན་སྟེང་དུ༔ ཧྲཱིཿལས་རྡོ་རྗེ་ཕག་མོར་བསྐྱེད༔ གྲི་གུག་ཐོག་ཁྲག་སྐྱིལ་ཀྲུང་བྱས༔ རིན་ཆེན་རྒྱན་གྱིས་སྤྲས་པར་བསམ༔ དེ་དབུས་དབུ་མ་སྔོན་པོ་ནི༔ དྲང་བཤན་ཟངས་དུང་ལྟ་བུ་ཡི༔ མར་སྣ་སུམ་མདོའི་ཉི་སྟེང་དུ༔ རྡོ་རྗེ་ཕག་མོ་རྒྱ་གྲམ་ལ༔ ལྟེ་བར་ཨ་ཐུང་དམར་པོ་སྟེ༔ འོད་ཟེར་ལྡན་པ་བསྐྱེད་པར་བྱ༔ ཡར་སྣ་ཚངས་པར་ཟླ་སྟེང་དུ༔ ཀུན་བཟང་དམར་པོ་གཟི་བརྗིད་ལྡན༔ རྡོ་རྗེ་དྲིལ་བུ་འཛིན་པ་ལ༔ རིན་ཆེན་རྒྱན་གྱིས་བརྒྱན་པར་བསྐྱེད༔ ཞབས་གཉིས་རྡོ་རྗེ་སྐྱིལ་ཀྲུང་བཅས༔ ཐུགས་ཁར་ཧཱུྃ་བསམ་འོད་དང་ལྡན༔ ཤེས་པ་རྩེ་གཅིག་ལ་གཏད་དེ༔ དེ་ནས་རླུང་གི་སྦྱོར་བ་ནི༔ སྟེང་མནན་འོག་འཐེན་བར་དུ་བྱ༔ སྦྱོར་བ་འདི་དང་ལྡན་པའི་ཚེ༔ ལྟེ་བའི་ཨ་ལས་ཐིག་ལེ་ནི༔ དམར་པོ་ཡུངས་ཀར་འཚེར་བ་ཙམ༔

རྒྱུན་མ་ཆད་པར་འཕྲོས་པ་ནི༔ བར་མཚམས་མེད་པར་འགྲོ་བྱས་ནས༔ བླ་མའི་ཐུགས་ཀར་ཧཱུྃ་ལ་ཐིམ༔ རིམ་རིམ་ཉིད་ནི་བསྟིམ་པར་བྱ༔ ཐིག་ལེ་འབར་འཕྲོ་བཅད་པར་བྱ༔ ཡང་ནི་སླར་ཡང་རླུང་བཟུང་བསྟིམ༔ འདི་ལ་དྲག་ཏུ་གོམས་པ་ན༔ སྤྱི་བོ་ཟ་དང་ཆུ་བུར་དང་༔ ཚག་ཚག་བྱུང་ན་ཚད་ཡིན་ཏེ༔ ཚངས་པའི་སྒོ་ནི་བྱང་བར་འགྱུར༔ དེ་ཚེ་བླ་མ་ཨ་ལ་བསྟིམ༔ གཉིས་སུ་མེད་པར་མཉམ་པར་བཞག༔ མཐར་ཐུག་ལས་ལ་སྦྱར་བ་ནི༔ འབྱུང་བ་འདུ་འབྲལ་ཐིམ་སྡུད་དང་༔ དུས་ཀྱི་ཐ་མ་འཆི་བའི་ཚེ༔ དཀོན་མཆོག་མཆོད་བཤམས་གསོལ་བ་བཏབ༔ རང་ལུས་ཙོག་པུ་སྐྱིལ་ཀྲུང་ངམ༔ ཡང་ན་སེང་གེའི་ཉལ་སྟབས་སུ༔ མཁའ་འགྲོའི་དཀྱིལ་འཁོར་གསལ་བར་བསྐྱེད༔ དབུ་མ་སུམ་མདོར་རྒྱ་གྲམ་བཅའ༔ ཨ་ལས་ཐིག་ལེ་འཕྲོས་བྱས་ཏེ༔ སྤྱི་བོར་ཀུན་བཟང་སྔར་ལྟར་བསྟིམ༔ འོད་ཟེར་ལྔ་དང་ལྡན་པ་བསྐྱེད༔ ཤེས་པ་དེ་ལ་མ་ཡེངས་གཏད༔ མཆོད་པས་མཆོད་ལ་མོས་གུས་བསྐྱེད༔ གསོལ་བ་སྙིང་གི་དཀྱིལ་ནས་བཏབ༔ ཉེར་གཅིག་བར་དུ་ཐིག་ལེ་བསྟིམ༔ དེ་ནས་སུམ་མདོར་མཁའ་འགྲོ་མ༔ འོད་ཕུང་ཐ་མའི་ལམ་ལ་བསྟིམ༔ སྤྱི་བོར་ཀུན་བཟང་དབྱེར་མེད་བཞུགས༔ བླ་མ་འོད་ཟེར་ལྔའི་རང་བཞིན༔ མཁའ་ལ་འདོམ་གང་ཙམ་དུ་འཕར༔ རབ་ཀྱིས་འོད་གསལ་ཆོས་སྐུར་བསྟིམ༔ འབྲིང་གིས་འཇའ་ལུས་ལོངས་སྐུར་བསྟིམ༔ ཐ་མས་སྣ་ཚོགས་སྤྲུལ་སྐུར་བསྟིམ༔ རབ་ཀྱིས་འོད་གསལ་བསྟིམ་པ་ནི༔ མཐའ་བྲལ་རྣམ་དག་ཀུན་བཟང་ཀློང་༔ མི་གཡོ་མཉམ་ཉིད་ཆེན་པོར་བསྟིམ༔ འབྲིང་གིས་ལོངས་སྐུར་བསྟིམ་པ་ནི༔ རྣལ་འབྱོར་རྩལ་དང་ལྡན་པ་ཡིས༔ སྐུ་གསུམ་རིམ་བཞིན་བསྲེ་བས་བསྲེ༔ ཞི་ཁྲོའི་སྐུ་དང་ཞིང་ཁམས་ལ༔ ཡེ་ཤེས་རོ་གཅིག་རོལ་པར་བསྲེ༔ ཐ་མས་སྤྲུལ་སྐུར་བསྟིམ་པ་ནི༔ སྣང་ཡུལ་སྐུ་ལ་འཇུག་པར་བྱ༔ རྣལ་འབྱོར་རྩལ་དང་ལྡན་པ་ཡིས༔ སྐུ་གསུམ་རིམ་གྱིས་བསྲེ་བ་སྟེ༔ ཆོས་སྐུ་སྐྱེ་མེད་ཞག་བདུན་ལ༔ ལོངས་སྐུའི་ཞི་ཁྲོར་ཞག་བདུན་གནས༔ སྤྲུལ་པའི་སྐུ་ལ་ཞག་བདུན་གནས༔ བདུན་གསུམ་ཉི་ཤུ་རྩ་གཅིག་རྫོགས་པ་ན༔

འདོད་པའི་ལུས་ལ་རབ་ཏུ་འཇུག༔ ཤིན་ཏུ་ཐ་མར་གྱུར་པ་རྣམས༔ བླ་མ་ཀུན་བཟང་མཁའ་འགྲོའི་ཚོགས༔ མཁར་བསྟིམ་འཇའ་ལུས་ཆོས་ཉིད་དབྱིངས༔ དབྱེ་བ་མེད་པར་མོས་གུས་བྱ༔ དེ་ཡང་བར་དོ་དག་པར་འགྱུར༔ སྒྱུ་ལུས་འཕོ་ཚེ་འདུན་པ་གཅེས༔ གོམས་ཤུགས་དྲག་རྩལ་གྱིས་འཕང་ངོ་༔ མན་ངག་གནད་ཀྱི་གདམས་པ་ཡིན༔ གྲོང་ཁྱེར་འཕོ་བའི་གདམས་པ་འདི༔ ཡེ་ཤེས་མཚོ་རྒྱལ་ཉིད་ལ་གཏད༔ ལས་ཅན་ཅིག་དང་འཕྲད་པར་ཤོག༔ སྐུ་གསུང་ཐུགས་ཀྱི་རྒྱ་ཡོད་དོ༔ ས་མ་ཡ༔ རྒྱ་རྒྱ་རྒྱ༔ ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༦༽འཕོ་བ། - PAGE 162 -- PAGE 163 -- PAGE 161 -