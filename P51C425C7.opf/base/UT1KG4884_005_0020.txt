༄༅། །སྙིང་པོ་གསལ་བའི་མེ་ལོང་ཞེས་བྱ་བའི་

ཁྲིད་བཞུགས་སོ༔ རྒྱ་གར་སྐད་དུ ༔ ཌཱཀྐི་ནི་ཙིཏྟ་ནཱ་མ ༔ བོད་སྐད་དུ ༔ མཁའ་འགྲོ་སྙིང་ཐིག་ཅེས་བྱ་བ ༔ དཔལ་ཀུན་ཏུ་བཟང་པོ་ཡབ་ཡུམ་དང་རིགས་ལྔའི་སངས་རྒྱས་ དང་ ༔ དྲུག་པ་རྡོ་རྗེ་འཆང་ཆེན་པོ་ཉིད་ལ་ཕྱག་འཚལ་ལོ ༔ ཐེག་པའི་ཡང་རྩེ་རྫོགས་ཆེན་སྙིང་པོའི་བཅུད ༔ རྒྱུད་ཀྱི་དོན་བསྡུས་ཡང་ཞུན་བླ་མེད་ཀྱི ༔ ཉམས་ལེན་གནད་ཀྱི་གདམས་པ་བསྟན་པར་བྱ ༔ རྒྱ་རྒྱ་རྒྱ ༔ དེ་ལ་ཡང་དག་པར་རྫོགས་པའི་སངས་རྒྱས་དཔལ་ཀུན་ཏུ་བཟང་པོ་ཡབ་ཡུམ་ཆོས་ཀྱི་སྐུ་ཅིའི་ངོ་བོར་ཡང་མ་གྲུབ་པ་ལས ༔ ལོངས་སྤྱོད་རྫོགས་པའི་སྐུ་རིགས་ལྔ་ཡབ་ཡུམ་ཞལ་ཕྱག་གི་རྣམ་པར་བཞེངས་ཏེ ༔ སྤྲུལ་པའི་སྐུ་དྲུག་པ་རྡོ་རྗེ་འཆང་ཆེན་པོ་ཐམས་ཅད་མཁྱེན་པའི་ཡེ་ཤེས་ཐུགས་རྗེ་ཆེན་པོ་དེས ༔ གདུལ་བྱ་སེམས་ཅན་གྱི་ཉོན་མོངས་པའི་གཉེན་པོར་འདུལ་བྱེད་ཀྱི་ཐེག་པ་བསམ་གྱིས་མི་ཁྱབ་པ་ཞིག་གསུངས་ཀྱང་ ༔ བསྡུ་ན་ཐེག་པ་ཐམས་ཅད་ཀྱི་མཐར་ཐུག་པ་བཀའ་རྫོགས་པ་ཆེན་པོར་འདུས ༔ རྫོགས་པ་ཆེན་པོ་ལ་ཕྱི་ནང་གསང་བ་བསམ་གྱིས་མི་ཁྱབ་པ་ཇི་སྙེད་ཅིག་བཞུགས་ཀྱང་ ༔ ཡང་གསང་བླ་ན་མེད་པ་མངོན་གསུམ་སྙིང་ཐིག་ཏུ་འདུས་ཏེ ༔ ཀློང་གསལ་ལས ༔ སྟོན་པ་ཐུགས་རྗེ་ཆེན་པོ་ཡིས ༔ འདུལ་བྱེད་ཐེག་པ་མང་གསུངས་ཀྱང་ ༔ ཡང་གསང་རྫོགས་པ་ཆེན་པོར་འདུས ༔ ཞེས་སོ ༔ དེ་ལ་སྤྱི་དོན་རྣམ་པ་གཉིས་ཏེ ༔ གླེང་གཞི་དང་གདམས་པའོ ༔ གླེང་གཞི་ལ་ཡང་རྣམ་པ་གཉིས་ཏེ་ཐུན་མོང་དང་ཐུན་མོང་མ་ཡིན་པའོ ༔ ཐུན་མོང་ནི་གཞན་དང་མཐུན་པས་འདིར་མི་སྟོན་ནོ ༔ དེ་ཡང་ཐལ་འགྱུར་ལས ༔ ལུགས་ནི་གླེང་གཞི་རྣམ་པ་གཉིས ༔ གཞན་ལས་ཁྱད་པར་འཕགས་དོན་དུ ༔ ཐུན་མོང་མིན་པས་ཁྱད་པར་སྟེ ༔ ཐེག་པ་ཀུན་ལས་འཕགས་པའི་རྟགས ༔ ཐུན་མོང་གླེང་གཞི་རྒྱུ་དང་རྐྱེན ༔ གཞན་དང་ལུང་ཙམ་སྒོ་བསྟུན་ཕྱིར ༔ ཐུན་མོང་པ་ཞེས་གྲགས་པ་འོ ༔ ཞེས་པས ༔ ཐུན་མོང་མ་ཡིན་པའི་གླེང་གཞི་འདི་ལ་ལྔ་ལས ༔ གནས་ཕུན་སུམ་ཚོགས་པ་དང་ ༔ སྟོན་པ་ཕུན་སུམ་ཚོགས་པ་དང་ ༔ འཁོར་ཕུན་སུམ་ཚོགས་པ་དང་

༔ དུས་ཕུན་སུམ་ཚོགས་པ་ དང་ ༔ ཆོས་ཕུན་སུམ་ཚོགས་པ་དང་ལྔའོ ༔ དེ་ལ་ཡང་གསུམ་སྟེ ༔ གཞི་འདུག་ཚུལ་གྱི་ཕུན་སུམ་ཚོགས་པ་ལྔ་དང་ ༔ ལམ་ཉམས་སུ་ལེན་པའི་ལྔ་དང་ ༔ མཐར་ཐུག་འབྲས་བུའི་ཕུན་སུམ་ཚོགས་པ་ལྔའོ ༔ དང་པོ་གཞིའི་གནས་ནི་ཆོས་དབྱིངས་སྤྲོས་པ་དང་བྲལ་བའོ ༔ གཞིའི་སྟོན་པ་ནི་རང་བྱུང་གི་ཡེ་ཤེས་སོ ༔ གཞིའི་འཁོར་ནི་སྐུ་དང་ཡེ་ཤེས་སོ ༔ གཞིའི་བསྟན་པ་ནི་བདེ་ཆེན་འགགས་པ་མེད་པའོ ༔ གཞིའི་དུས་ནི་ཐོག་མ་དང་ཐ་མ་མེད་པའོ ༔ སྤུངས་པ་ལས ༔ མེད་པའི་སྟོང་གནས་ཆོས་འབྱུང་ལས ༔ ཡེ་ཐོག་དང་པོའི་སངས་རྒྱས་ཀྱིས ༔ རིག་དང་ཡེ་ཤེས་ཁྱད་པར་ལས ༔ ཆོས་ཉིད་སྟོང་པའི་རང་སྒྲར་ནི ༔ ཡེ་ནས་ཆོས་ཀྱི་འཁོར་ལོ་བསྐོར ༔ ཐོག་མ་བར་དང་མཐའ་མེད་པར ༔ ཞེས་སོ ༔ གནས་པ་ལུས་ཀྱི་ཕུན་སུམ་ཚོགས་པ་ལྔ་ནི ༔ ལུས་ཀྱི་གནས་ནི་ཙིཏྟ་དང་དུང་ཁང་ངོ་ ༔ དེར་གནས་པའི་སྟོན་པ་ནི་ངོ་བོ་ཀ་དག་གོ ༔ དེའི་འཁོར་ནི་ལྷུན་གྲུབ་རང་གསལ་ལོ ༔ དེའི་བསྟན་པ་ནི་རྩ་རླུང་ཐིག་ལེའི་ཡོན་ཏན་ནོ ༔ དེའི་དུས་ལུས་ཀྱི་རྟེན་འབྲེལ་ཚང་བའོ ༔ ཐལ་འགྱུར་ལས ༔ འཁོར་དང་འདས་པའི་ཐོག་མ་ནི ༔ རང་བྱུང་བྱས་པ་མེད་པ་ལས ༔ འབྱུང་བ་འདུས་པའི་ཕུང་པོར་ཤར ༔ ས་ཆུ་མེ་རླུང་རིན་ཆེན་བཞི ༔ འདུས་ཤིང་བསྐྱེད་པའི་གཞལ་མེད་ན ༔ རང་བྱུང་རིག་པ་བཅོས་མ་མེད ༔ འཁྲུལ་པ་ཡོངས་སུ་དག་པ་ལ ༔ བདེ་ཆེན་འདུས་པའི་འཁོར་གྱིས་བསྐོར ༔ སྐུ་དང་ཡེ་ཤེས་ཤེས་རབ་རླུང་ ༔ མི་འབྱེད་སྣ་ཚོགས་དམིགས་པ་ཡིས ༔ རྩ་རླུང་ཐབས་ཀྱི་བདེ་ཆེན་ཆོས ༔ སོ་སོའི་ཉམས་དང་མཐུན་པར་བཤད ༔ འདས་དང་མ་འོངས་ད་ལྟར་མེད ༔ མ་ཕྱེད་འབྱེད་པ་ཡོངས་སུ་མེད ༔ ཐམས་ཅད་རང་བྱུང་ཡེ་ཤེས་སོ ༔ ཞེས་སོ ༔ ལམ་ཉམས་སུ་བླངས་བའི་གནས་ནི ༔ ཕྱི་དབྱིངས་དང་ནང་དབྱིངས་སོ ༔ ལམ་གྱི་སྟོན་པ་ནི་རྡོ་རྗེ་ལུ་གུ་རྒྱུད་དོ ༔ དེའི་འཁོར་ནི་སྐུ་དང་ཐིག་ལེའོ ༔ དེའི་བསྟན་པ་ནི་རང་རིག་མི་རྟོག་པའོ ༔ དེའི་དུས་ལྟ་སྟངས་གཅིག་ལ་འཛོམ་པའོ ༔ ཉི་ཟླ་ཁ་སྦྱོར་ལས ༔ དེ་ཉིད་ཕྱི་དང་ནང་ཁྱད་ལས

༔ རང་རིག་དངོས་བྱུང་སྟོན་པ་སྟེ ༔ སྐུ་དང་ཡེ་ཤེས་ཐིག་ལེ་རྣམས ༔ མི་རྟོག་རྣམ་གྲངས་འཁོར་དུ་འབྱུང་ ༔ གདམས་པ་ཉམས་ལེན་བསྟན་པའི་ཚུལ ༔ དེ་ཉིད་གོམས་པས་དུས་ཀྱང་ཡིན ༔ ཅེས་སོ ༔ མཐར་ཐུག་འབྲས་བུའི་གནས་ནི་ཆོས་དབྱིངས་སོ ༔ དེའི་སྟོན་པ་རང་རིག་པའི་ཡེ་ཤེས་ཐམས་ཅད་མཁྱེན་པའོ ༔ དེའི་འཁོར་ནི་སྐུ་དང་ཡེ་ཤེས་ལ་ལོངས་སྤྱོད་པའོ ༔ དེའི་བསྟན་པ་ནི་ཟག་མེད་ཀྱི་བདེ་བའོ ༔ དེའི་དུས་ནི་རྟོགས་པ་མངོན་དུ་གྱུར་པའོ ༔ སྒྲོན་མ་འབར་བ་ལས ༔ སྟོན་པ་ཉིད་ཀྱིས་གཞི་ཚད་མེད་པར་གསལ་བའི་དཀྱིལ་འཁོར་ནས ༔ མི་འབྱེད་ཆེན་པོའི་འདུག་སྟངས་སོ་སོ་མ་ཡིན་ཐ་དད་པ་མ་ཡིན་པའི་སྣང་བ་ཆེན་པོ་རྣམ་པར་བཀོད་ཅིང་ ༔ ཡེ་ནས་རང་གསལ་ཆེན་པོའི་སྤྱོད་པ་འགག་མེད་དུ་རང་ཤར་བའི་ཀློང་ནས ༔ འགགས་པ་མེད་པའི་རིག་པ་རང་ཤར་ནས་བརྗོད་དུ་མེད་པའི་དོན་འདི་གསུངས་སོ ༔ ཞེས་སོ ༔ དེ་ནི་རིག་པ་རང་སྣང་གི་བློ་ཅན་རྣམས་ཀྱི་དོན་དུ་ཁྱད་པར་གྱི་གླེང་གཞི་ཟུར་ཙམ་བསྟན་པའོ ༔ ཐལ་འགྱུར་ལས ༔ གཞན་ལས་ཁྱད་པར་འཕགས་དོན་དུ ༔ ཐུན་མོང་མིན་པས་ལུས་ལ་སྦྱར ༔ བཅུད་རྣམས་སྙིང་པོར་བསྡུས་པའོ ༔ ཞེས་སོ ༔ ༔ ༈ ད་གདམས་པ་ཉམས་སུ་བླངས་པའི་རིམ་པ་ལ་གསུམ་སྟེ ༔ གཞི་དང་ ༔ ལམ་དང་ ༔ འབྲས་བུའོ ༔ དང་པོ་གཞི་གཏན་ལ་དབབ་པ་ལ་གཉིས་ཏེ ༔ ཤེས་བྱའི་གཞི་དང་ ༔ གནས་ལུགས་ཀྱི་གཞིའོ ༔ ཤེས་བྱའི་གཞི་ལ་རྫོགས་པ་ཆེན་པོ་ལ་འདོད་གཞུང་མི་འདྲ་བ་བསམ་གྱིས་མི་ཁྱབ་ཀྱང་འདིར་མི་སྤྲོའོ ༔ རང་གྲོལ་ལས ༔ བཤད་པའི་དོན་ནི་དབྱིངས་སུ་སྡུད ༔ བཤད་པས་ལྟ་བར་ཐུག་པ་མེད ༔ བཤད་པས་སྒོམ་པར་མི་གནས་ཤིང་ ༔ བཤད་པའི་རྟགས་ལ་དུས་མཚམས་མེད ༔ དེས་ན་བཤད་པའི་རིམ་པ་རྣམས ༔ ཀུན་ལ་ངེས་མེད་ཤེས་པར་བྱའོ ༔ ཞེས་སོ ༔ ད་གནས་ལུགས་ཀྱི་གཞི་ལ་གསུམ་སྟེ ༔ ཐོག་མའི་སྤྱི་གཞི་དང་ ༔ དེ་ལ་མ་རིག་པའི་འཁྲུལ་གཞི་དང་ ༔ དེ་ཉིད་རྟོགས་པའི་གྲོལ་གཞིའོ ༔ ཐོག་མའི་སྤྱི་གཞི་ལ་གཉིས་ཏེ ༔ ཡེ་ཐོག་གཞིའི་གནས་ལུགས་དང་ ༔ རང་རིག་པའི་གནས་ལུགས་སོ

༔ ཡེ་ཐོག་གཞིའི་གནས་ལུགས་ནི ༔ ཐོག་མའི་ཀ་དག་ཅེས་བྱ་སྟེ ༔ སྒྲོན་མ་འབར་བ་ལས ༔ ཐོག་མའི་ཀ་དག་ཆེན་པོ་ལ ༔ རང་བཞིན་ཉིད་ནི་འདི་ལྟ་བུ ༔ སུས་ཀྱང་མ་བྱས་རང་གསལ་བར ༔ ཡེ་ཉིད་ནས་ནི་རང་བཞིན་ནོ ༔ ཞེས་པས་ཇི་ལྟར་ཡིན་ན་ཡི་གེ་མེད་པ་ལས ༔ རང་བྱུང་ཡེ་ཤེས་ཀྱི་ལྟ་བ་ལ་དཔྱད་པའི་ཡུལ་མེད་དོ ༔ སྔར་འདས་པ་མེད་དོ ༔ ཕྱིས་འབྱུང་བ་མེད་དོ ༔ ད་ལྟར་གནས་པ་གང་ཡང་མེད་དོ ༔ ལས་མེད་དོ ༔ བག་ཆགས་མེད་དོ ༔ མ་རིག་པ་མེད་པའཽ ༔ སེམས་མེད་དོ ༔ ཤེས་རབ་མེད་དོ ༔ འཁོར་བ་མེད་དོ ༔ མྱ་ངན་ལས་འདས་པ་མེད ༔ རིག་པ་ཉིད་ཀྱང་ཡོད་པ་མ་ཡིན་ཏེ་ཡེ་ཤེས་སུ་སྣང་བ་གང་ཡང་མེད་དོ ༔ དེ་ཐམས་ཅད་འཛིན་པ་མེད་པ་ལས་བྱུང་ངོ་ ༔ ཞེས་པས་ཅིར་ཡང་མ་གྲུབ་པའི་ཀ་དག་སྟོང་པ་ཉིད་དེ་ཡང་བེམ་སྟོང་མ་ཡིན་ཏེ ༔ མུ་ཏིག་ཕྲེང་བ་ལས ༔ གནས་ལུགས་རྣམ་པ་མང་བཤད་ཀྱང་ ༔ ཡེ་ཤེས་རྣམ་པ་གསུམ་ཡིན་ནོ ༔ ཞེས་པས ༔ གསུམ་གང་ཞེ་ན ༔ ཉི་ཟླ་ཁ་སྦྱོར་ལས ༔ གཞི་གནས་ཀྱི་ཡེ་ཤེས་ལ་གསུམ་སྟེ ༔ ངོ་བོ་ཀ་དག་གི་ཡེ་ཤེས་དང་ ༔ རང་བཞིན་ལྷུན་གྲུབ་ཀྱི་ཡེ་ཤེས་དང་ ༔ ཐུགས་རྗེ་རང་སྣང་གི་ཡེ་ཤེས་སོ ༔ ཞེས་སོ ༔ ཡེ་ཤེས་དེ་དག་གི་མཚན་ཉིད་ནི ༔ ཀློང་གསལ་ལས ༔ ངོ་བོ་ཀ་དག་ཡེ་ཤེས་ནི ༔ མ་རིག་རྟོག་པ་ཀུན་དང་བྲལ ༔ རང་བཞིན་ལྷུན་གྲུབ་ཡེ་ཤེས་ནི ༔ སྟོང་གསལ་རང་མདངས་ཉིད་དུ་གནས ༔ ཐུགས་རྗེ་ཀུན་ཁྱབ་ཡེ་ཤེས་ནི ༔ འགགས་མེད་སྣང་སྟོང་ཉིད་དུ་གནས ༔ ཞེས་པ་དང་ ༔ ཐུགས་ཀྱི་མེ་ལོང་ལས ༔ ཆོས་སྐུའི་ཡེ་ཤེས་བསམ་འདས་བརྗོད་མེད་ དང་ ༔ ལོངས་སྐུའི་ཡེ་ཤེས་ཁ་དོག་མ་འདྲེས་གསལ ༔ སྤྲུལ་སྐུའི་ཡེ་ཤེས་ཅིར་ཡང་བསྒྱུར་དུ་བཏུབ ༔ ཅེས་སོ ༔ དེ་ཡང་སོ་སོ་མ་ཡིན་ཏེ ༔ ཡི་གེ་མེད་པ་ལས ༔ ཨེ་མ་ཧོ ༔ ང་ལ་སྣང་བ་དང་སྟོང་པ་མ་སྤངས་པར་རྫོགས་སོ ༔ ཞེས་སོ ༔ དེ་ལྟར་གནས་པའི་ཡེ་ཤེས་གསུམ་པོ་དེའི་ངོ་བོ་ལ་འཁྲུལ་པ་མི་གནས་ཏེ ༔ དཔེར་ན་ཉི་མའི་སྙིང་པོ་ལ་མུན་པའི་གཞི་མེད་པ་ལྟར་ངོ་བོ་ལ་རིག་མ་རིག་དང་འཁྲུལ་མ་འཁྲུལ་ཙམ་དུ་གྲུབ་པ་མེད་དེ

༔ མུ་ཏིག་ཕྲེང་བ་ལས ༔ ཐོག་མ་ཉིད་ཀྱི་ཀ་དག་ལ ༔ འཁྲུལ་ཞེས་ཙམ་དུ་བརྗོད་དུ་མེད ༔ དེ་བཞིན་མ་འཁྲུལ་པ་ཡང་ཅི ༔ དེ་ཕྱིར་འཁྲུལ་པ་གདོད་ནས་དག ༔ ཅེས་སོ ༔ ཡེ་ཤེས་གསུམ་པོ་དེའི་བཞིན་གསལ་བར་བཞུགས་པས ༔ ཕྱོགས་ལྷུང་དང་བྲལ་ཞིང་རིས་སུ་མ་ཆད་དེ ༔ རྒྱུད་ལས ༔ སྟོང་དང་གསལ་དང་མི་འགག་ཕྱིར ༔ རྒྱ་ཆད་ཕྱོགས་ལྷུང་མེད་པའོ ༔ ཞེས་སོ ༔ ཡེ་ཤེས་གསུམ་པོ་དེ་དག་གི་རང་བཞིན་ཐུགས་རྗེ་འགག་མེད་ཀུན་ཁྱབ་ཏུ་བཞུགས་པས་ཆོས་ཀུན་དང་མཐུན་ཅིང་དུ་མ་དང་ཆ་ཤས་དང་བྲལ་ཏེ ༔ རྒྱུད་ལས ༔ འགག་མེད་རྩལ་ནི་ཅིར་ཡང་འཆར ༔ སྟོང་གསལ་རིག་ཅིང་འགྱུར་བ་མེད ༔ ཅེས་སོ ༔ ཡང་ཡེ་ཤེས་གསུམ་པོ་འདི་ངོ་བོ་སྟོང་པར་འདུག་པས་རྟག་པའི་ལྟ་བར་མ་ལྷུང་ ༔ རང་བཞིན་གསལ་བར་འདུག་པས་ཆད་པའི་ལྟ་བར་མ་ལྷུང་ ༔ ཐུགས་རྗེ་ཀུན་ལ་ཁྱབ་པས་གཉིས་ཀའི་ཕྱོགས་སུ་མ་ལྷུང་བའོ ༔ རང་གྲོལ་ལས ༔ མཐའ་བཞི་དྲི་མ་རང་སངས་ཉིད ༔ ཅེས་པ་དང་ ༔ རང་ཤར་ལས ༔ རྟག་ཆད་གཉིས་ཀྱི་མཐའ་ལས་འདས ༔ ཞེས་སོ ༔ དེ་ཡང་ངོ་བོ་སྟོང་པ་ཆོས་སྐུའི་རང་མདངས་འགག་མེད ༔ ཡེ་ཤེས་ལྔ་ལྡན་དུ་གསལ་བ་ལ་ལྷུན་གྲུབ་ཅེས་ཟེར ༔ དེ་གཉིས་ཀྱི་རང་རྩལ་ཅིར་ཡང་སྣང་བ་ལ་ཀུན་ཁྱབ་ཀྱི་ཐུགས་རྗེ་ཞེས་ཟེར ༔ དེ་ཡང་ཆོས་སྐུའི་ངོ་བོ་སྟོང་པ ༔ ལོངས་སྐུའི་ངོ་བོ་གསལ་བ ༔ སྤྲུལ་སྐུའི་ངོ་བོ་ཐུགས་རྗེའོ ༔ སྟོང་པའི་རིག་པ་གསལ་བར་གནས་པའོ ༔ གསལ་བའི་རིག་པ་སྐུ་རུ་གནས་པའོ ༔ སྐུའི་རིག་པ་སྣང་སྟོང་དུ་གནས་པའོ ༔ ཡང་གཞིའི་རིག་པ་ཀ་དག་ཆེན་པོ་ཡིན ༔ ལྷུན་གྲུབ་ཀྱི་རིག་པ་སྐུ་དང་ཡེ་ཤེས་ཡིན ༔ ཐུགས་རྗེའི་རིག་པ་མ་འགགས་ལུ་གུ་རྒྱུད་དོ ༔ དེ་ཡང་རང་གི་རིག་པ་སྟོང་པ་འདི་ཆོས་སྐུའི་ཡེ་ཤེས་ཡིན ༔ རང་གི་རིག་པ་འོད་དང་སྐུ་རུ་གསལ་བ་ནི་ལོངས་སྐུའི་ཡེ་ཤེས་ཡིན ༔ རང་གི་རིག་པ་འགག་མེད་ཤར་གྲོལ་འདི་སྤྲུལ་སྐུའི་ཡེ་ཤེས་ཡིན་ནོ ༔ ཐལ་འགྱུར་ལས ༔ ཡེ་ཤེས་རང་ངོར་གནས་པ་ལས ༔ གསུམ་གྱི་ཚུལ་དུ་དབྱེར་མེད་དོ ༔ ཞེས་སོ ༔ དེ་ཡང་སྟོང་པ་ཆོས་སྐུ

༔ གསལ་བ་ལོངས་སྐུ ༔ ཐུགས་རྗེ་སྤྲུལ་སྐུའོ ༔ དེ་གསུམ་ཡང་དབྱེར་མེད་དོ ༔ ངོ་བོ་སྣང་སྟོང་དབྱེར་མེད ༔ རང་བཞིན་གསལ་སྟོང་དབྱེར་མེད ༔ ཐུགས་རྗེ་རིག་སྟོང་དབྱེར་མེད་དོ ༔ ཡང་ངོ་བོ་རིག་སྟོང་དབྱེར་མེད ༔ རང་བཞིན་སྣང་སྟོང་དབྱེར་མེད ༔ ཐུགས་རྗེ་གསལ་སྟོང་དབྱེར་མེད་དོ ༔ རྒྱུད་ལས ༔ ཐོག་མ་ཐ་མ་བར་གསུམ་དུ ༔ སྐུ་གསུམ་དབྱེ་བ་མེད་པ་རུ ༔ སེམས་ཅན་ཀུན་གྱི་རྒྱུད་ལ་གནས ༔ ཞེས་སོ ༔ དེ་ཡང་ཡེ་ཤེས་གསུམ་གྱི་རང་རྩལ་ཚོགས་དྲུག་ཡུལ་སྣང་དུ་གང་ལྟར་ཤར་ཡང་ངོ་བོ་སྟོང་པ་ལས་མ་འདས་པས་མ་རིག་པ་དང་འཁྲུལ་བ་མེད་དོ ༔ གང་ཟག་གིས་དེ་ལྟར་གོ་བས་ད་ལྟ་ཅི་བྱས་ཀྱང་འཁྲུལ་མི་སྲིད་དོ ༔ ཡང་ནོར་བུ་ཕྲ་བཀོད་ལས ༔ རྫོགས་སངས་རྒྱས་ནི་རང་རིག་ཉིད ༔ ངོ་བོ་དུས་གསུམ་འགྱུར་བ་མེད ༔ རང་བཞིན་རྟག་ཏུ་འགག་པ་མེད ༔ ཐུགས་རྗེ་ཀུན་ལ་རང་སྣང་ཞིང་ ༔ ཞེས་སོ ༔ དོན་ལ་ཧྲིལ་གྱིས་བསྡུས་ན ༔ སྙིང་གི་མེ་ལོང་ལས ༔ གཞིའི་ཆོས་ཐམས་ཅད་ངོ་བོར་རང་བཞིན་ཐུགས་རྗེ་གསུམ་དུ་ཤེས་པར་གྱིས་ཤིག ༔ ངོ་བོའི་ཆོས་ཐམས་ཅད་སྟོང་པར་ཤེས་པར་གྱིས་ཤིག ༔ རང་བཞིན་གྱི་ཆོས་ཐམས་ཅད་གསལ་བར་ཤེས་པར་གྱིས་ཤིག ༔ ཐུགས་རྗེའི་ཆོས་ཐམས་ཅད་སེམས་ཅན་ཐམས་ཅད་ལ་ཁྱབ་པར་ཤེས་པར་གྱིས་ཤིག ༔ དེ་ལྟ་བུའི་ཡེ་ཤེས་གསུམ་པོ་དེ་ཀུན་ཏུ་བཟང་པོ་དང་ ༔ སེམས་ཅན་འཇག་མིག་གི་སྲིན་བུ་ཡན་ཆད་ལ་བཟང་ངན་དང་མཐོ་དམན་དང་དབྱེ་བ་མེད་པར་ཁྱབ་སྟེ ༔ ནོར་བུར་ཕྲ་བཀོད་ལས ༔ ནམ་མཁའ་གར་ཁྱབ་སེམས་ཅན་རྣམས ༔ རིག་པའི་དོན་ཡང་དེ་ཙམ་མོ ༔ ཞེས་པ་དང་ ༔ མུ་ཏིག་ཕྲེང་བ་ལས ༔ ཡོངས་ལ་ཁྱབ་པའི་སེམས་གཅིག་པོ ༔ ཞེས་པ་དང་ ༔ སྙིང་གི་མེ་ལོང་ལས ༔ སྐུ་གཅིག་ཀུན་ལ་ཁྱབ་པ་བདེ་གཤེགས་སྙིང་པོའི་སྐུ ༔ ཞེས་པ་དང་ ༔ བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ་ཅེས་སོ ༔ དེས་ཐོག་མའི་སྤྱི་གཞིའི་གནས་ལུགས་བསྟན་པའོ ༔ དེ་ལས་མ་རིག་པའི་འཁྲུལ་གཞི་ཇི་ལྟར་བྱུང་ཚུལ་བསྟན་པ་ལ་གསུམ་སྟེ ༔ མ་རིག་པའི་རྒྱུ་གསུམ

༔ རྐྱེན་གསུམ ༔ འབྲས་བུ་གསུམ་མོ ༔ ཀློང་གསལ་ལས ༔ དང་པོར་མ་རིག་དྲུག་ལས་འབྱུང་ ༔ ཞེས་པས ༔ དེ་ལ་དང་པོ་མ་རིག་པའི་རྒྱུ་གསུམ་ནི ༔ ངོ་བོ་རང་བཞིན་ཐུགས་རྗེ་གསུམ་མོ ༔ ཀུན་ཏུ་བཟང་པོས་དགེ་བ་རྡུལ་ཙམ་མ་བྱས་ཀྱང་འདི་གསུམ་རིག་པས་སངས་རྒྱས ༔ ཁམས་གསུམ་གྱི་སེམས་ཅན་གྱིས་སྡིག་པ་སྤུ་ཙམ་མ་བྱས་ཀྱང་འདི་གསུམ་མ་རིག་པས་འཁོར་བར་འཁྱམས་ཏེ ༔ ངོ་བོ་སྟོང་པ་མ་རིག ༔ རང་བཞིན་གསལ་བ་མ་རིག ༔ ཐུགས་རྗེ་སྣང་སྟོང་དུ་མ་རིག་པས་འཁོར་བར་འཁྱམས་པའོ ༔ ཐལ་འགྱུར་ལས ༔ འཁྲུལ་པའི་རྒྱུ་ནི་མ་རིག་པ ༔ མ་རིག་པ་ནི་རྣམ་པ་གསུམ ༔ ཞེས་སོ ༔ འཁྲུལ་པའི་རྐྱེན་གསུམ་ནི ༔ རྒྱུའི་རྐྱེན ༔ དམིགས་པའི་རྐྱེན ༔ དེར་འཛིན་གྱི་རྐྱེན་དང་གསུམ་མོ ༔ དེ་ཡང་གོང་གི་ཡེ་ཤེས་གསུམ་པོ་དེ་ལ་འཁྲུལ་པའི་རྒྱུ་མེད་ཀྱང་དེར་མ་རིག་པའི་རྐྱེན་གྱིས་འཁྲུལ་ཏེ ༔ དཔེར་ན་ཉི་མ་ལ་མུན་པའི་གཞི་དང་རྒྱུ་མེད་ཀྱང་ ༔ བར་དུ་ན་བུན་གྱིས་འཁྲིགས་པ་དང་འདྲའོ ༔ དེ་ལ་དང་པོ་རྒྱུའི་རྐྱེན་ཞེས་བྱ་བ་ནི་ངོ་བོ་སྟོང་པའི་གསལ་ཆ་ཡེ་ཤེས་ཀྱི་རང་མདངས་འོད་ཁྱིམ་གྱི་ཚུལ་དུ་གནས་པ་ལས ༔ དེ་གསལ་སྟོང་དུ་མ་ཤེས་པར་དངོས་པོར་འདུག་སྙམ་པ་དེ་མ་རིག་པ་རྒྱུའི་རྐྱེན་ཞེས་བྱའོ ༔ རྒྱུ་དེ་ལས་བདག་རྟོག་ཡུལ་ཅན་དངོས་སུ་བཟུང་པས་དམིགས་པའི་རྐྱེན་ཞེས་བྱའོ ༔ ཡུལ་དུ་སྣང་བ་དེ་ལ་ཨ་འཐས་སུ་བཟུང་བས་འབྱུང་བ་ལྔ་མངོན་སུམ་དུ་གྲུབ་སྟེ ༔ ལྷུན་གྲུབ་ཀྱི་རང་མདངས་ལྔ་ལས་འབྱུང་བ་ལྔ་གྲུབ་པའོ ༔ དེ་ལས་ཡེ་ཤེས་ཀྱི་བྱིན་གྱི་རླབས་ཀྱིས་མི་མཇེད་འཇིག་རྟེན་གྱི་ཁམས་ཆགས་སོ ༔ ཕྱིའི་འབྱུང་བ་ལྔ་པོ་དེའི་དངས་མ་ལས་ནང་བཅུད་ཀྱི་སེམས་ཅན་ཆགས་སོ ༔ ཆགས་ལུགས་ནི་ཌཱཀྐིའི་ཞལ་གདམས་ན་གསལ་ལོ ༔ མདོར་ན་འཁྲུལ་པ་དེ་དག་ཀྱང་རྒྱུ་དང་གཞི་ལ་འཁྲུལ་པ་མེད་དེ ༔ གཞིའི་གནས་ལུགས་མ་ཤེས་རང་སྣང་ཨ་འཐས་སུ་འཁྲུལ་པའོ ༔ དཔེར་ན་རྒྱུ་ལ་མེད་བཞིན་དུ་སྣང་བར་འཛིན་པ་ཐག་པ་ལ་ནི་སྦྲུལ་དུ་སྣང་བའོ

༔ དུང་ལ་སེར་པོར་སྣང་བ་ལྟ་བུ་གཞིའི་གནས་ལུགས་མ་ཤེས ༔ རང་སྣང་ཨ་འཐས་སུ་འཁྲུལ་པའོ ༔ མུ་ཏིག་ཕྲེང་བ་ལས ༔ འཁྲུལ་གཞི་རྣམ་པ་མང་བཤད་ཀྱང་ ༔ ལྷུན་གྲུབ་དང་ནི་ཐུགས་རྗེའོ ༔ ཞེས་སོ ༔ མ་རིག་པའི་འབྲས་བུ་གསུམ་ནི་འཁྲུལ་པའི་ལུས་ཀྱི་གྲུབ་ཚུལ ༔ ཡེ་ཤེས་གསུམ་གྱི་འཁྲུལ་ཚུལ ༔ འཁྲུལ་པའི་འབྲས་བུ་བྱུང་ཚུལ་ལོ ༔ འཁྲུལ་པའི་ལུས་ཀྱི་གྲུབ་ཚུལ་ནི ༔ མ་རིག་པའི་དབང་དེས་འབྱུང་བཞི་གདོས་བཅས་ཀྱི་ཕུང་པོ་དངོས་གྲུབ་སྟེ

༔ དེ་ལ་ཉོན་མོངས་པའི་སྒོ་ཐད་སོར་གྲུབ་ནས་ལས་ངན་པ་ལ་སྤྱོད་པའོ ༔ དེ་ལ་བརྟེན་པའི་ཡེ་ཤེས་གསུམ་པོ་འདི ༔ ངོ་བོ་རྟོག་པར་འཁྲུལ ༔ རང་བཞིན་སེམས་སུ་འཁྲུལ ༔ ཐུགས་རྗེ་ཚོགས་དྲུག་ཏུ་འཁྲུལ་ཏེ ༔ ཉོན་མོངས་པའི་ལས་མཐའ་དག་ཏུ་ཤར་བའོ ༔ མ་རིག་པ་ཡོངས་སུ་རྫོགས་པའི་འབྲས་བུ་ནི ༔ རང་ཤར་ལས ༔ འདོད་དང་གཟུགས་དང་གཟུགས་མེད་ཀྱི ༔ ཁམས་གསུམ་པོ་ནི་དེ་ལ་བརྟེན ༔ ཡོད་མིན་མེད་མིན་ཅི་ཡང་མེད ༔ རྣམ་ཤེས་ཅུང་ཟད་མེད་པ་ཡི ༔ གཟུགས་མེད་རྣམས་ནི་དེ་ལས་སྐྱེས ༔ གནས་གཙང་ལ་སོགས་གཟུགས་ཅན་ནི ༔ གོང་ནས་གོང་དུ་ཐེགས་པའི་ཚུལ ༔ འོག་མིན་ལ་སོགས་འདོད་པ་འོ ༔ ལྷ་དང་ལྷ་མིན་མི་རྣམས་ནི ༔ མངོན་མཐོ་དེ་ནས་གནས་གསུམ་ནི ༔ བྱོལ་སོང་ཡི་དྭགས་དམྱལ་བ་དང་ ༔ སེམས་ཅན་དེ་དག་སྐྱེ་བ་བཞི ༔ དེ་ལྟར་འཇིག་རྟེན་གསུམ་པོ་ཉིད ༔ ཕུང་པོ་ལྔ་དང་དབང་པོ་ལྔ ༔ ཡན་ལག་ལྔ་དང་དོན་སྙིང་ལྔ ༔ ཡུལ་ལྔ་དང་ནི་ཉོན་མོངས་ལྔ ༔ སེམས་ལྔ་ཡིད་ལྔ་རྟོག་པ་ལྔ ༔ གཟུང་འཛིན་འཁོར་བ་ཉིད་དུ་གྲུབ ༔ ཅེས་སོ ༔ དེ་ལྟར་འཁྲུལ་པའི་འགྲོ་བ་དེ་དག་གི ༔ འཁྲུལ་པའི་རྒྱུ་རྐྱེན་འབྲས་བུ་གཅིག་ཀྱང་ ༔ གཟུགས་དང་སྣང་བཞི་ཐ་དད་དེ ༔ ཐལ་འགྱུར་ལས ༔ ཕུང་པོ་རྣམས་དང་ཁམས་རྣམས་དང་ ༔ སྐྱེ་མཆེད་ལས་ཀྱི་ཚོགས་པས་བསྡུས ༔ ཉོན་མོངས་ལུས་ལ་དཔག་མེད་པས ༔ འགྲོ་བའི་ལུས་ཀྱིས་རྟོག་ཚོགས་བསྡུས ༔ རྟེན་འབྲེལ་ཚོགས་པ་དུ་མས་ལས ༔ མི་མཐུན་གཟུགས་སོགས་བྱེ་བྲག་གོ ༔ ཞེས་སོ ༔ འཁྲུལ་པའི་འབྲས་བུ་དེ་ཡི་རྣམ་སྨིན་ནི ༔ མུ་ཏིག་ཕྲེང་བ་ལས ༔ ཕུང་པོ་ཁམས་དང་སྐྱེ་མཆེད་ལས ༔ གཟུང་འཛིན་དག་གིས་བཟུང་ནས་ནི ༔ འཁོར་བ་ཉིད་ལ་ཡུན་རིང་གནས ༔ ཁམས་གསུམ་པོ་ཡི་ཁང་པ་རུ ༔ མིང་དང་གཟུགས་ཀྱི་བཙོན་རར་ཚུད ༔ མ་རིག་པ་ཡི་ལྕགས་ཀྱིས་བསྡམས ༔ འཁོར་བའི་མུན་ནག་འཐུགས་པོས་གཡོགས ༔ འདོད་ཆགས་ཚ་བའི་རོ་ལ་ཆགས ༔ གཏི་མུག་ཞགས་པས་དམ་དུ་བཅིངས ༔ ཞེ་སྡང་མེ་ཡི་ཚད་པས་གདུངས ༔ ང་རྒྱལ་དག་གིས་མགོ་གཏུམས་ཏེ ༔ ཕྲག་དོག་གཉིད་ཀྱི་སྒོ་མོ་འཁྲིགས

༔ ཁོང་ཁྲོ་ལ་སོགས་དམག་གིས་བསྐོར ༔ གཟུང་འཛིན་ཞགས་པས་རྐེ་ནས་བསྡམས ༔ སྔ་ཕྱིའི་བག་ཆགས་འདམ་དུ་བྱིང་ ༔ རྣམ་སྨིན་ཉིད་དུ་ལག་སྦྲེལ་ཏེ ༔ ལས་ཀྱི་མ་བུས་མཚམས་སྦྱར་ནས ༔ གཅིག་ནས་གཅིག་ཏུ་ཟོ་ཆུ་བཞིན ༔ བཟང་ངན་རིམ་པར་ལུས་བླངས་ཏེ ༔ སོ་སོའི་གཟུགས་སུ་སྐྱེ་བར་བྱེད ༔ ངར་འཛིན་རབ་ལ་འབོགས་ནས་ནི ༔ སྡུག་བསྔལ་རྒྱ་མཚོའི་གཏིང་དུ་བྱིང་ ༔ ངན་སོང་ལྕགས་ཀྱུས་སྙིང་ནས་བཟུང་ ༔ རང་རིག་རང་བཅིངས་ཉོན་མོངས་དགྲ ༔ དམྱལ་བ་རྣམས་ལ་མེ་ཆུར་སྣང་ ༔ ཡི་དྭགས་རྣམས་ལ་བཀྲེས་དང་སྐོམ ༔ བྱོལ་སོང་རྣམས་ལ་ན་བུན་ལྟར ༔ མི་རྣམས་ཕུང་པོ་ཁམས་དང་ནི ༔ སྐྱེ་མཆེད་འབྱུང་བ་ལྔ་རུ་སྣང་ ༔ དེ་ཡང་བདེ་སྡུག་བཏང་སྙོམས་སོ ༔ ལྷ་མིན་རྣམས་ལ་གོ་མཚོན་ཏེ ༔ ལྷ་རྣམས་འདོད་པའི་ཡོན་ཏན་ནོ ༔ དཔེར་ན་མྱུར་འགྲོའི་འཁོར་ལོ་བཞིན ༔ རྒྱུན་ཆགས་འཁོར་བར་ཡུན་རིང་གནས ༔ དེ་ལྟར་སྣང་བ་སྣ་ཚོགས་རྣམས ༔ ཐག་པ་ལ་ནི་སྦྲུལ་མཐོང་བཞིན ༔ དེ་མ་ཡིན་ལ་དེར་བཟུང་བས ༔ ཕྱི་ནང་སྣོད་བཅུད་གཉིས་སུ་ཆགས ༔ དེ་ཡང་བརྟགས་ན་ཐག་པ་ཉིད ༔ སྣོད་བཅུད་ཡེ་ནས་སྟོང་པ་ཉིད ༔ དོན་དམ་ཀུན་རྫོབ་གཟུགས་ཅན་ནོ ༔ ཞེས་སོ ༔ དེས་མ་རིག་པའི་འཁྲུལ་གཞི་ཇི་ལྟར་བྱུང་བ་བསྟན་པའོ ༔ ད་ནི་འཁྲུལ་པ་ལས་གྲུབ་པའི་ལུས་འདི་ལ་གྲོལ་གཞིའི་ས་བོན་ཇི་ལྟར་གནས་པ་བསྟན་པ་ནི་གསུམ་སྟེ ༔ ལུས་འདི་ཡེ་ནས་སངས་རྒྱས་སུ་བསྟན་པ་དང་ ༔ སེམས་ཡེ་ནས་སངས་རྒྱས་སུ་བསྟན་པ་དང་ ༔ ཕྱི་རོལ་གྱི་ཡུལ་སྣང་ཐམས་ཅད་རང་སེམས་ལ་ཚང་བར་བསྟན་པའོ ༔ དང་པོ་ལུས་ཡེ་ནས་སངས་རྒྱས་སུ་བསྟན་པ་ནི ༔ ཀློང་གསལ་ལས ༔ ཐོག་མའི་རིག་རྩལ་ཡེ་ཤེས་ལྔ ༔ མ་རིག་འཁྲུལ་པས་འབྱུང་བར་གྲུབ ༔ དེས་ན་ལུས་འདི་སངས་རྒྱས་དངོས ༔ ཡེ་ཤེས་ཆེན་པོའི་འབྱུང་གནས་ཉིད ༔ ལུས་ཅན་ཀུན་ལ་བཟང་ངན་མེད ༔ བདེ་གཤེགས་ངོ་བོ་འགྲོ་ཀུན་ལ ༔ ཏིལ་ལ་མར་བཞིན་ཁྱབ་པར་གནས ༔ མ་རིག་གྲོལ་ཚེ་འབྱུང་བའི་ལུས ༔ ལྷག་མེད་ཡེ་ཤེས་ངང་དུ་ལྡོག ༔ ཅེས་པས ༔ ཐོག་མར་ཡང་ཡེ་ཤེས་ལྔའི་རང་མདངས་ལས

༔ རྟག་པར་ལྟ་ཞིང་ཨ་འཐས་པས ༔ འབྱུང་བ་འདུས་པའི་ཕུང་པོ་སྒྱུ་མ་ལྟ་བུའི་ལུས་སུ་གྲུབ་པ་འདི་དང་པོར་ཡེ་ཤེས་ལས་གྲུབ་པས ༔ ད་ལྟ་ཡང་སངས་རྒྱས་དངོས་ཡིན་ཏེ་རང་ཤར་ལས ༔ འགྲོ་བའི་ཕུང་པོ་སངས་རྒྱས་སྐུ ༔ ཞེས་པ་དང་ ༔ རྩལ་རྫོགས་ལས ༔ ཕུང་པོ་ལྔ་ལ་སངས་རྒྱས་ལྔ ༔ འབྱུང་བ་ལྔ་ལས་ཡུམ་ལྔར་རྟོགས ༔ ཉོན་མོངས་ལྔ་ལ་ཡེ་ཤེས་ལྔ ༔ ཡུལ་ལྔ་ལ་ནི་འོད་ལྔའི་སྐུ ༔ སྲིད་པ་གསུམ་ཉིད་སངས་རྒྱས་ཞིང་ ༔ གཉིས་མེད་ལྟ་བའི་རང་ལུས་ཡིན ༔ ཅེས་པ་དང་ ༔ མུ་ཏིག་ཕྲེང་བ་ལས ༔ ཕུང་པོ་ཁམས་དང་སྐྱེ་མཆེད་ཀུན ༔ རིགས་དང་རིགས་ཀྱི་བདག་པོར་གྲོལ ༔ ཅེས་པ་དང་ ༔ ཀློང་གསལ་ལས ༔ སེམས་ཅན་ཀུན་རིག་དྲི་མ་མེད ༔ ཕུང་པོ་འབྱུང་བ་ཡབ་ཡུམ་ལྔ ༔ རྩ་ཁམས་སྐྱེ་མཆེད་སེམས་དཔའི་ཚོགས ༔ སྲིད་གསུམ་དཀྱིལ་འཁོར་རང་ལུས་རྫོགས ༔ ཞེས་པ་དང་ ༔ ཐལ་འགྱུར་ལས ༔ གཞན་ཡང་ཁམས་གསུམ་སེམས་ཅན་ཀུན ༔ ལུས་ངག་ཡིད་ལས་མ་འདས་པས ༔ སྐུ་གསུམ་གཞན་ནས་བཙལ་མི་དགོས ༔ ཞེས་པ་དང་ ༔ ཀློང་དྲུག་པ་ལས ༔ སངས་རྒྱས་ཆོས་དང་དགེ་འདུན་ནི ༔ ཡེ་རྫོགས་རང་གི་ལུས་ལ་གནས ༔ ཞེས་པ་དང་ ༔ ཀློང་གསལ་ལས ༔ མངལ་ཞུགས་བྱང་ཆུབ་རྣམ་ལྔ་སྟེ ༔ ཟླ་བ་བཅུ་ནི་ས་བཅུའི་ཚུལ ༔ སྐྱེས་པ་རང་བཞིན་སྤྲུལ་པའི་སྐུ ༔ ལྷུན་གྲུབ་སྐུ་གསུམ་བདག་ཉིད་དོ ༔ ཞེས་སོ ༔ དེ་ལྟར་ཡིན་པར་ཅིས་ཤེས་ན ༔ དང་པོར་ཡང་ལུས་ཡེ་ཤེས་ལས་གྲུབ་པས་ད་ལྟར་ཡང་སངས་རྒྱས་ཀྱི་བདག་ཉིད་དུ་གནས་ཐ་མ་ཡང་ཡེ་ཤེས་སུ་གྲོལ་བས་ལྷག་མེད་དུ་བུདྡྷའོ ༔ ད་སེམས་ཡེ་ནས་སངས་རྒྱས་སུ་བསྟན་པ་ནི ༔ རྒྱུད་ལས ༔ སེམས་ཅན་རང་རྒྱུད་རྟོག་ཚོགས་ནི ༔ བཞི་བཅུ་ཞེ་གཉིས་སངས་རྒྱས་ཏེ ༔ ཕུང་པོ་འབྱུང་བ་ཡབ་ཡུམ་ལྔ ༔ དུག་ལྔ་སེར་སྣ་ཐུབ་པ་དྲུག ༔ ཚོགས་བརྒྱད་སེམས་དཔའ་ཡབ་ཡུམ་བརྒྱད ༔ སྒོ་བཞི་སྒོ་བ་ཡབ་ཡུམ་བཞི ༔ གཡས་གཡོན་ཉི་མ་ཟླ་བ་འོ ༔ ཞེས་སོ ༔ དེ་ལྟར་རིག་པའི་རང་རྩལ་སྐུ་དང་ཡེ་ཤེས་ལ་སོགས་པའི་ལྔ་ཚན་ཐམས་ཅད་རིག་པའི་ངོ་བོ་ལ་ལྷུན་གྲུབ་ཏུ་ཚང་བར་བསྟན་པ་ནི ༔ ཀློང་གསལ་ལས

༔ རང་བྱུང་རིག་པའི་རང་རྩལ་ལས ༔ སྐུ་ལྔ་དང་ནི་ཡེ་ཤེས་ལྔ ༔ རིགས་ལྔ་འོད་ལྔ་རླུང་ནི་ལྔ ༔ ཤེས་རབ་ལྔ་ལ་སོགས་པར་གནས ༔ ཞེས་པས ༔ རིག་པའི་ཡེ་ཤེས་སྐུ་ལྔར་གནས་པ་ནི ༔ ཡང་སྔ་མ་ལས ༔ རང་གི་རིག་རྩལ་སྐུ་ལྔར་ཤར ༔ རྣམ་སྣང་མི་བསྐྱོད་རིན་ཆེན་འབྱུང་ ༔ སྣང་མཐའ་དོན་ཡོད་གྲུབ་པ་ཤར ༔ ཞེས་སོ ༔ ཡང་རང་གི་རིག་པ་ཉིད་ཡེ་ཤེས་ལྔར་ཡང་ཤར་ཏེ་ཐལ་འགྱུར་ལས ༔ མེ་ལོང་མཉམ་ཉིད་སོ་སོར་རྟོགས ༔ བྱ་གྲུབ་ཆོས་དབྱིངས་ཡེ་ཤེས་སོ ༔ ཞེས་སོ ༔ ཡང་རང་གི་རིག་པ་ཉིད་རིགས་ལྔར་ཡང་ཤར་ཏེ ༔ རང་ཤར་ལས ༔ དེ་བཞིན་གཤེགས་པའི་རིགས་དང་ནི ༔ རྡོ་རྗེའི་རིགས་དང་རིན་ཆེན་རིགས ༔ པདྨའི་རིགས་དང་ལས་ཀྱི་རིགས ༔ ཞེས་སོ ༔ ཡང་རང་གི་རིག་པ་ཉིད་འོད་ལྔར་ཡང་འབྱུང་སྟེ ༔ ཀློང་གསལ་ལས ༔ རིག་པའི་ཡོན་ཏན་འོད་ལྔར་གསལ་ ༔ ཅེས་སོ ༔ ཡང་རང་གི་རིག་པ་ཉིད་རླུང་ལྔ་ལྟར་ཡང་འབྱུང་སྟེ ༔ རང་ཤར་ལས ༔ རིག་པ་རླུང་ལྔའི་རང་བཞིན་དུ ༔ སེམས་ཅན་ཀུན་ལ་གནས་པ་པོ ༔ ཞེས་སོ ༔ ཡང་རང་གི་རིག་པ་ཤེས་རབ་ལྔ་ལྟར་ཡང་འབྱུང་སྟེ ༔ ཡང་སྔ་མ་ལས ༔ དེ་ཡང་རིག་པའི་ངོ་བོ་ལས ༔ ཤེས་རབ་ཡེ་ཤེས་ལྔ་དང་ལྡན ༔ ཞེས་སོ ༔ ཡང་རིག་པའི་ཡེ་ཤེས་གསུམ་ཚན་དུ་ཡང་གནས་པར་གསུངས་ཏེ ༔ ཀློང་གསལ་ལས ༔ རིག་པའི་རྩལ་ལས་ཡེ་ཤེས་གསུམ ༔ ངོ་བོ་སྟོང་པའི་ཡེ་ཤེས་དང་ ༔ རང་བཞིན་གསལ་བའི་ཡེ་ཤེས་དང་ ༔ ཐུགས་རྗེ་ཀུན་ཁྱབ་ཡེ་ཤེས་སོ ༔ ཞེས་སོ ༔ ཡང་རིག་པའི་ངོ་བོ་ལས་སྐུ་གསུམ་དུ་ཤར་བ་ནི ༔ རང་ཤར་ལས ༔ རིག་པ་རྟོག་པ་མེད་པ་ཆོས་སྐུ་ཡིན ༔ རིག་པ་མ་འགགས་གསལ་བ་ལོངས་སྐུ་ཡིན ༔ རིག་པ་ཅིར་ཡང་སྣང་བ་སྤྲུལ་སྐུ་ཡིན ༔ ཅེས་སོ ༔ ཡང་རིག་པ་འོད་གསུམ་ལྟར་ཡང་ཤར་ཏེ ༔ ཀློང་གསལ་ལས ༔ དམིགས་སུ་མེད་པ་ཆོས་སྐུའི་འོད ༔ མ་འགགས་གསལ་བ་ལོངས་སྐུའི་འོད ༔ སྣང་བ་སྣ་ཚོགས་སྤྲུལ་སྐུའི་འོད ༔ ཅེས་སོ ༔ དེ་ཡང་སྐུ་དང་ཡེ་ཤེས་འོད་གསུམ་དབྱེར་མེད་གསུམ་བརྩེགས་སུ་གནས་ཏེ ༔ རྩལ་རྫོགས་ལས ༔ ཁམས་གསུམ་སེམས་ཅན་ཐམས་ཅད་ལ ༔ སྙིང་པོ་ཡེ་ཤེས་གསུམ་བརྩེགས་སོ

༔ ཞེས་སོ ༔ མདོར་ན་དེ་དག་ཐམས་ཅད་རང་གི་ལུས་སེམས་ལས་ལོགས་ན་མེད་པས་རང་བྱུང་གི་ཡེ་ཤེས་ཞེས་བྱ་སྟེ ༔ མུ་ཏིག་ཕྲེང་བ་ལས ༔ འདས་པ་དཀར་བའི་ཆོས་རྣམས་ནི ༔ ལུས་དང་སེམས་ལ་ཐམས་ཅད་རྫོགས ༔ ཞེས་སོ ༔ ཐམས་ཅད་རིག་པ་རང་བྱུང་གི་ཡེ་ཤེས་སུ་བསྟན་པའོ ༔ ད་ཕྱི་རོལ་གྱི་ཡུལ་སྣང་ཐམས་ཅད་སེམས་ལ་ཚང་བར་བསྟན་པ་ནི ༔ རིག་པའི་རང་རྩལ་མི་དྲན་དགུ་དྲན་འདི་ལ་སེམས་ཞེས་བྱ་སྟེ ༔ རགས་པ་དང་ཕྲ་བ་དང་ལུང་དུ་མ་བསྟན་པའི་རྟོག་པ་ཕྲ་མོ་ཐམས་ཅད་རང་སྣང་རིག་པའི་འཆར་ཚུལ་དུ་མ་འདུས་པ་མེད ༔ དེ་ཡང་ངོ་བོ་རིག་སྟོང་ཝལ་པོ་རྗེས་མེད་རང་ཤར་རང་གྲོལ་ངོ་བོ་སྟོང་གསལ་ལས་མ་འདས་ཏེ ༔ ཀློང་གསལ་ལས ༔ སེམས་ནི་དྲན་བསམ་རིག་པའི་རྩལ ༔ སྣང་ཤེས་དག་ཏུ་གྱུར་ཚད་ཀུན ༔ རིག་པ་ཉིད་ལས་ལོགས་པ་མེད ༔ ཅེས་སོ ༔ མདོར་བསྡུས་ན ༔ ལུས་སུ་གྱུར་ཚད་ལ ༔ སངས་རྒྱས་ཀྱི་གཞིའམ་ས་བོན་ལྷུན་གྲུབ་ཏུ་གནས་ཏེ ༔ རང་ཤར་ལས ༔ ཡང་དག་སངས་རྒྱས་དགོངས་པ་ནི ༔ སེམས་ཅན་ཀུན་གྱི་རང་རྒྱུད་ལ ༔ སྐུ་དང་ཡེ་ཤེས་ཚུལ་དུ་གནས ༔ ཞེས་པ་དང་ ༔ ནོར་བུར་ཕྲ་བཀོད་ལས ༔ ཏིལ་འབྲུ་འམ་ནི་ཉུང་འབྲུ་ལ ༔ མར་ཉིད་ཡེ་ཤེས་ནས་ལྷུན་གྲུབ་བཞིན ༔ སེམས་ཅན་ལུས་ལྟར་སྣང་བ་ལ ༔ དེ་བཞིན་གཤེགས་པའི་ས་བོན་ནི ༔ མཐུན་པའི་འོད་དང་བཅས་པར་སྣང་ ༔ ཞེས་པ་དང་ ༔ མུ་ཏིག་ཕྲེང་བ་ལས ༔ འདས་པ་དཀར་པའི་ཆོས་རྣམས་ནི ༔ ལུས་དང་སེམས་ལ་ཐམས་ཅད་རྫོགས ༔ ཞེས་པ་ལ་སོགས་པ་གསུངས་པས ༔ དེས་ན་འཁྲུལ་པའི་ལུས་འདི་ལ་གྲོལ་བའི་གཞིའམ ༔ བུདྡྷའི་ས་བོན་ཇི་ལྟར་གནས་པར་བསྟན་པའོ ༔ ༈ དེ་ལྟར་རིག་པའི་ཡེ་ཤེས་དེས་ལུས་ཅན་ཐམས་ཅད་ལ་ཁྱབ་ཀྱང་ ༔ ཁྱད་པར་དུ་གནས་དངོས་གང་ན་གནས་པ་བསྟན་པ་དང་ ༔ རིག་པའི་གནས་ལུགས་ཇི་ལྟར་གནས་པ་བསྟན་པ་དང་ ༔ གནས་པའི་དཔེ་བསྟན་པའོ ༔ དང་པོ་གནས་དངོས་བསྟན་པ་ནི ༔ ཀློང་གསལ་ལས ༔ སྙིང་དང་རྩ་དང་དུང་ཁང་དང་ ༔ མིག་དང་བཞི་ཡི་གཞལ་ཡས་ན ༔ ཡེ་ཤེས་ཆེན་པོ་དེ་ན་གནས ༔ ཞེས་པ་དང་ ༔ ཐལ་འགྱུར་ལས ༔ སྤྱི་དང་ཙིཏྟ་རྩ་ནང་ན

༔ མ་བཅོས་དག་པའི་ཆོས་ཉིད་གནས ༔ ཞེས་པ་དང་ ༔ ཕྲ་བཀོད་ལས ༔ རིན་ཆེན་ཟུར་བརྒྱད་གཞལ་ཡས་དང་ ༔ དུང་ཁང་བྷནྡྷའི་གཞལ་ཡས་དང་ ༔ འགྱུ་བྱེད་རྩ་ཡི་གཞལ་ཡས་དང་ ༔ ལྟ་བྱེད་མིག་གི་གཞལ་ཡས་སོ ༔ གཞལ་ཡས་ཆེན་པོ་དེ་བཞི་ན ༔ གསང་སྔགས་ཀུན་གྱི་གསང་ཆེན་གནས ༔ ཞེས་པ་དང་ ༔ ཀློང་གསལ་ལས ༔ སེམས་ཅན་ཀུན་ཀྱི་ལུས་ཀྱི་ནང་ ༔ ཙིཏྟ་དུང་ཁང་རྩ་ནང་སྒོ ༔ དེ་ནི་རིག་པའི་གནས་ཡིན་ནོ ༔ ཞེས་པས ༔ ཙིཏྟ་སྙིང་གི་གཞལ་ཡས་དང་ ༔ ཀླད་པ་དུང་ཁང་གི་གཞལ་ཡས་དང་ ༔ འགྱུ་བྱེད་རྩ་ཡི་གཞལ་ཡས་དང་ ༔ ལྟ་བྱེད་དབང་པོའི་གཞལ་ཡས་བཞི་པོ་འདི ༔ རིག་པ་ཡེ་ཤེས་དངོས་གནས་པའི་གནས་ཡིན་ཏེ ༔ རྒྱུད་ལས་བཤད་པའོ ༔ ད་རིག་པ་ཉིད་ཀྱི་གནས་ལུགས་ཇི་ལྟར་གནས་པ་བསྟན་པ་ནི ༔ ཀློང་གསལ་ལས ༔ རིན་ཆེན་ལུས་ཀྱི་གནས་དེ་ན ༔ ངོ་བོ་སྟོང་གསལ་སྐུ་རུ་གནས ༔ རང་བཞིན་གསལ་སྟོང་ཏི་ལ་འོད ༔ ཐུགས་རྗེ་སྣང་སྟོང་སྒྲོན་མར་གནས ༔ ཞེས་པས ༔ ཕྱི་ལྟར་ན་རིག་པའི་ངོ་བོ་སྐུར་གནས་ཏེ ༔ སྙིང་གི་ནང་ན་ཞི་བའི་ལྷ་ཚོགས་སངས་རྒྱས་བཞི་བཅུ་རྩ་གཉིས ༔ དེའི་རྩལ་ཀླད་པ་དུང་ཁང་ན་ཁྲག་འཐུང་ལྔ་བཅུ་རྩ་བརྒྱད་དུ་གནས་ཏེ ༔ ཀློང་གསལ་ལས ༔ རང་རིག་ངོ་བོ་སྐུར་གནས་ཏེ ༔ གསལ་ལ་རང་བཞིན་མ་གྲུབ་པ ༔ སྙིང་ནང་ཡབ་ཡུམ་ཞི་བའི་ཚུལ ༔ དུང་ཁང་ཁྲོ་བོའི་ཚུལ་དུ་གནས ༔ ཞེས་པ་དང་ ༔ ཐལ་འགྱུར་ལས ༔ ཙིཏྟའི་ནང་ན་སྐུར་གནས་ཏེ ༔ མདངས་ཀྱི་སྐུ་ནི་རྣམ་པ་ལྔས ༔ སོ་སོའི་རིགས་ཀྱི་མཚན་ཉིད་འཛིན ༔ ཅེས་པ་དང་ ༔ རྩལ་རྫོགས་ལས ༔ གསང་འདུས་རིན་ཆེན་ཟུར་བརྒྱད་མཛོད ༔ རིག་པའི་ཡེ་ཤེས་ཡབ་ཡུམ་ཚུལ ༔ དོན་འཁྱིལ་བྷནྡྷའི་གཞལ་ཡས་མཛོད ༔ རིག་པ་ཡེ་ཤེས་ཁྲོ་བོའི་སྐུ་རུ་གནས ༔ ཞེས་པ་དང་ ༔ ཕྲ་བཀོད་ལམ ༔ ཨེ་མ་རིག་པའི་གནས་ལུགས་ནི ༔ རང་རང་ཙིཏྟའི་དཀྱིལ་ན་གནས ༔ ཡབ་དང་ཡུམ་གྱི་ཚུལ་དུ་གནས ༔ ཡབ་ཀྱི་ཆ་འཛིན་ཐབས་ཀྱི་སྐུ ༔ ཡུམ་གྱི་ཆ་འཛིན་ཤེས་རབ་སྐུ ༔ འོད་དང་འོད་ཟེར་ཚུལ་དུ་གནས ༔ དབྱིངས་དང་རིག་པས་རབ་བརྒྱན་ཏེ ༔ ལྷུན་རྫོགས་ཐིག་ལེ་ཆེན་པོའི་གནས

༔ དེ་ནི་ཞི་བའི་བཞུགས་ཚུལ་ལོ ༔ རང་རང་མགོ་ལ་ཁྲོ་བོར་གནས ༔ ཡབ་དང་ཡུམ་དུ་མངོན་པར་སྣང་ ༔ ཁྲོ་དང་ཁྲོ་མོའི་ཚུལ་འཆང་ཞིང་ ༔ ཡེ་ཤེས་ལྔ་ལྔ་དག་དང་ལྡན ༔ སྐུ་ཡི་ཡེ་ཤེས་རེ་རེ་ལ ༔ དབུ་ཡི་ཡེ་ཤེས་ལྔ་ལྔའོ ༔ ཞེས་སོ ༔ དེ་དག་གི་སྐུ་མདོག་ཕྱག་མཚན་རྒྱན་ཆ་ལུགས་རྣམས་སྙིང་དགོངས་ཀྱི་རྒྱུད་ན་གསལ་ལོ ༔ ༈ ནང་ལྟར་ན་འཁོར་ལོ་ལྔ་ན་ཌཱཀྐི་ཡབ་ཡུམ་ལྟར་གནས་ཏེ ༔ ཀློང་གསལ་ལས ༔ ལུས་ལ་གནས་པའི་རིག་པ་ཡང་ ༔ ཕྱི་ལྟར་ཞི་ཁྲོའི་རང་བཞིན་ལ ༔ ནང་ལྟར་ཌཱཀྐི་ཡབ་ཡུམ་མོ ༔ ཞེས་སོ ༔ ཇི་ལྟར་གནས་པ་ནི ༔ མངོན་རྟོགས་ན་གསལ་ལོ ༔ གསང་བ་ལྟར་ན་ཡེ་ཤེས་ལྟར་གནས་ཏེ ༔ ཡང་དེ་ཉིད་ལས ༔ སྒྱུ་མ་ལུས་ཀྱི་རྩ་ནང་དུ ༔ རིག་པའི་ངོ་བོ་ཡི་གེར་གྲུབ ༔ ཅེས་སོ ༔ ཇི་ལྟར་གྲུབ་པ་ནི ༔ ཌཱཀྐིའི་མངོན་རྟོགས་ན་གསལ་ལོ ༔ ཡང་གསང་ལྟར་ན ༔ ཐིག་ལེ་ཉག་གཅིག་ཏུ་གནས་ཏེ ༔ ཡང་སྔ་མ་ལས ༔ ཐམས་ཅད་རང་བྱུང་ཀ་དག་ཉིད ༔ ཅེས་སོ ༔ ད་རང་བཞིན་འོད་དང་ཐིག་ལེར་གསལ་བ་ནི ༔ དེ་ཡང་ཁྲག་དང་ཆུ་སེར་མེད་པ ༔ འཁོར་ལོ་ལྔ་དང་ ༔ སྙིང་དང་ ༔ བྷནྡྷ་དབང་པོའི་སྒོ་འབྲེལ་བའི་ནང་ན་གོང་གི་རིག་པའི་རང་མདངས་འོད་དང་ཐིག་ལེ་རྒྱ་སྐར་གྱི་ཉི་ཞུར་ལྟར་གནས་ཏེ ༔ རྩལ་རྫོགས་ལས ༔ སྲོག་འདུས་རིན་ཆེན་ཟུར་བཞི་མཛོད ༔ རིག་པའི་ཡེ་ཤེས་ཐིག་ལེར་གནས ༔ ཞེས་པ་དང་ ༔ ཕྲ་བཀོད་ལས ༔ རྩ་རྣམས་ནང་ན་ཐིག་ལེ་སྐུ་ལྟར་གནས ༔ ཆེ་བ་ནམ་མཁའི་མཐའ་དང་མཉམ ༔ ཆུང་བའི་ཚད་ནི་རྟ་རྔ་བཅུར་གཤགས་ཙམ ༔ གསལ་བའི་ཚད་ནི་ཉི་ཟླའི་དཀྱིལ་འཁོར་འདྲ ༔ དེ་ཡང་གསལ་འཚེར་གཟི་བརྗིད་ལྡན ༔ འགྲོ་དང་འོང་དང་གནས་པའོ ༔ ཞེས་པའོ ༔ ཀློང་གསལ་ལས ༔ རིག་པ་སྐུ་ཡི་རང་མདངས་ནི ༔ རྩ་ཡི་ནང་ན་ཐིག་ལེ་དང་ ༔ འོད་ཟེར་ལྟ་བུར་གནས་པའོ ༔ ཞེས་སོ ༔ ཐུགས་རྗེ་སྒྲོན་མར་གནས་པ་ནི ༔ གང་གི་རིག་པ་སྐུའི་རང་མདངས་འོད་དང་ཐིག་ལེ་རྩའི་ནང་ན་ཡང་གསལ་བ་དེ ༔ ལྟ་བྱེད་ཀྱི་མིག་གི་ཡུལ་དུ་སྒྲོན་མར་གནས་པ་སྟེ ༔ རྩལ་རྫོགས་ལས ༔ འགག་མེད་གསལ་བའི་སྒོ་གཉིས་མཛོད

༔ དབྱིངས་དང་ལུ་གུ་རྒྱུད་དུ་གནས ༔ ཞེས་པ་དང་ ༔ ཀློང་གསལ་ལས ༔ རིགས་པ་སྐུ་ཡི་རང་མདངས་འོད ༔ རྩ་ཡི་ནང་ན་ཉི་ཟེར་བཞིན ༔ དབང་པོའི་སྒོ་ནས་ངེས་ཐོན་ཏེ ༔ ཐུགས་རྗེའི་སྒྲོན་མ་ནམ་མཁའི་མཐོངས་སུ་གསལ

༔ ཅེས་སོ ༔ ཇི་ལྟར་གསལ་བ་ནི་རིག་པ་རང་ཤར་ལས ༔ སྒྲོན་མ་རྣམ་བཞི་འདི་ལྟར་སྟེ ༔ ཐིག་ལེ་སྟོང་པའི་སྒྲོན་མ་དང་ ༔ རིག་པར་དབྱིངས་ཀྱི་སྒྲོན་མ་དང་ ༔ ཤེས་རབ་རང་བྱུང་སྒྲོན་མ་དང་ ༔ རྒྱང་ཞགས་ཆུ་ཡི་སྒྲོན་མའོ ༔ སེམས་ཅན་ཀུན་ལ་གནས་པའོ ༔ ཞེས་སོ ༔ ད་གོང་གི་དེ་རྣམས་ཇི་ལྟར་གནས་པའི་དཔེ་བསྟན་པ་ནི ༔ ངོ་བོ་སྐུ་རུ་གནས་པའི་དཔེ ༔ དཔེར་ན་བུམ་པའི་སྐུ་ལྟར་གནས་པའོ ༔ རང་བཞིན་འོད་དུ་གསལ་བའི་དཔེ་བསྟན་པ་ནི ༔ བུམ་པའི་ནང་གི་མར་མེ་ལྟར་གནས་པའོ ༔ ཐུགས་རྗེ་སྒྲོན་མར་གསལ་བའི་དཔེ ༔ མེ་ལོང་ལྟར་གནས་པའོ ༔ ཀློང་གསལ་ལས ༔ རིག་པའི་སྐུ་ནི་བུམ་སྐུ་འདྲ ༔ ཡེ་ཤེས་བུམ་པའི་མར་མེ་འདྲ ༔ ཐུགས་རྗེ་མེ་ལོང་ངོས་ལྟར་གསལ ༔ ཅེས་སོ ༔ ལོངས་སྤྱོད་སྐུ་ལ་སྐུ་གསུམ་ཐུགས ༔ ཡོན་ཏན་དང་ནི་ཕྲིན་ལས་སོ ༔ སྐུ་ནི་སྣང་ལ་རང་བཞིན་མེད ༔ ཅེས་སོ ༔ དེ་ཡང་འབྱུང་བཞི་ལུས་ཀྱི་དཀྱིལ་འཁོར་ལ ༔ ཡེ་ཤེས་ཇི་ལྟར་གནས་པ་བསྟན་པའོ ༔ ད་ཉམས་སུ་བླང་བའི་རིམ་པ་བསྟན་པ་ནི་གསུམ་སྟེ ༔ ཡེ་ཤེས་འཆར་བའི་ལམ་བསྟན་པ་དང་ ༔ འཆར་བྱེད་ཡུལ་གྱི་གནད་བསྟན་པ་དང་ ༔ ཤར་བ་དེ་ལ་ཉམས་སུ་ཇི་ལྟར་བླངས་པ་བསྟན་པའོ ༔ དང་པོར་རིག་པའི་ཡེ་ཤེས་འཆར་བར་བྱེད་པའི་ལམ་ནི་རྩ་ཡིན་ཏེ ༔ དེ་ལ་རྩའི་དབང་དུ་བྱས་ན་ལུས་ལ་བ་སྤུའི་གྲངས་དང་མཉམ་པར་གནས་ཏེ ༔ གྲངས་ཅན་ཀྱི་རྩ་མངོན་རྟོགས་ལྟར་ཤེས་པར་བྱའོ ༔ དེ་ལ་རྩའི་གཙོ་བོ་བཞི་ནི ༔ ཐལ་འགྱུར་ལས ༔ རོ་མ་རྐྱང་མ་ཀུན་དྷརྨ ༔ ཀ་ཏི་ཤེལ་གྱི་སྦུ་གུ་ཅན ༔ ཅེས་སོ ༔ དེ་ལས་སྙིང་པོར་གྱུར་པའི་རྩ་གསུམ་ནི ༔ ཀློང་གསལ་ལས ༔ འཁོར་ལོ་ལྔ་ཡི་དབུས་དག་ན ༔ རོ་མ་རྐྱང་མ་ཀུན་དྷརྨ ༔ དབང་པོའི་སྒོ་ལ་ཟུག་པར་གནས ༔ ཞེས་སོ ༔ དེ་ཡང་རྩ་གསུམ་པོ་གསང་གནས་ནས་ལྟེ་བར་འབྲེལ ༔ ལྟེ་བ་ནས་སྙིང་གར་འབྲེལ ༔ སྙིང་ག་ནས་མགྲིན་པར་འབྲེལ ༔ མགྲིན་པ་ནས་རྩ་ཡི་གཙོ་བོ་སྲོག་ཤིང་གི་ཚུལ་དུ་ཚངས་བུག་ཏུ་འབྲེལ ༔ རྩའི་འཁོར་གཉིས་ལས་ཡལ་ག་བདུན་དུ་གྱེས་ནས་རྩ་གཉིས་སྣ་གཉིས་ལ་ཟུག

༔ རྩ་གཉིས་མིག་གཉིས་ལ་ཟུག ༔ རྩ་གཉིས་རྣ་བ་གཉིས་ལ་ཟུག ༔ རྩ་གཅིག་ལྕེ་ལ་ཟུག་པའོ ༔ མར་གྱི་རྩ་གསུམ་ནི་མཚན་མ་དང་བཤང་ལམ་ལ་ཟུག་པའོ ༔ རྩ་ཕྲན་ཐམས་ཅད་ནི་ལུས་སྤྱི་ལ་ཁྱབ་པར་ཡོད་དོ ༔ རྩ་དེ་གསུམ་གྱི་དབུས་མ་ནས་དོན་དམ་པའི་ཐིག་ལེ་རྒྱུའོ ༔ གཡས་ན་རླུང་རྒྱུ ༔ གཡོན་ན་ཐིག་ལེ་རྒྱུའོ ༔ རྩ་རླུང་ཐིག་ལེ་གསུམ་པོ་དེས ༔ སྒྲ་དང་དྲི་དང་རོ་དང་གཟུགས་དང་རེག་བྱ་དང་ ༔ བདེ་བ་དང་སྡུག་བསྔལ་དང་བཏང་སྙོམས་དང་ཡེ་ཤེས་ཀྱི་སྣང་བ་འཆར་བའི་ལམ་བྱེད་དོ ༔ དེ་ལས་ཀྱང་ཁྱད་པར་དུ་ཡེ་ཤེས་འཆར་བའི་ལམ་ནི ༔ རྩ་དར་དཀར་གྱི་སྐུད་པ་ཙམ་ལ་ཁྲག་དང་ཆུ་སེར་མེད་པ་དེ་མགྲིན་པའི་གྲེ་བ་ལས་ཐོན་ནས་ཀླད་པའི་ནང་ལ་ཚུར་བྱུང་སྟེ ༔ རྩ་དེ་ཡང་རྩ་བ་ཕྲ་ལ་རྩེ་མོ་སྦོམ་པ ༔ བ་མེན་གྱི་རྭ་ལྟ་བུ་གཉིས་མིག་ལ་ཟུག་པའོ ༔ དེ་ལ་ཡེ་ཤེས་ཀྱི་སྣང་བ་རྒྱ་སྐར་གྱི་ཉི་ཞུར་ལྟར་འཆར་བའོ ༔ དེ་ཡང་ཀློང་གསལ་ལས ༔ རྩ་ཡི་གཙོ་བོ་གསུམ་ལས་ནི ༔ ཡལ་ག་གྲངས་ལས་འདས་པར་གྱེས ༔ ཐད་སོར་དབང་པོའི་སྒོ་རྟེན་བྱེད ༔ དེ་ཡིས་ཆོས་ཀུན་སྟོན་པར་བྱེད ༔ ཁྱད་པར་ཙིཏྟ་ནས་འབྲེལ་བའི ༔ དར་སྐུད་བ་མེན་རྭ་ཡི་ཁ ༔ དབང་པོའི་མིག་ལ་ཟུག་པ་སྟེ ༔ དེ་ནི་ཆོས་ཉིད་ཀུན་གྱི་ལམ ༔ ཞེས་སོ ༔ ད་འཆར་བྱེད་ཡུལ་གནད་བསྟན་པ་ནི ༔ དང་པོ་འཆར་བའི་སྒོ་ནི་མིག་གཉིས་ཡིན་ཏེ ༔ ཐལ་འགྱུར་ལས ༔ ལུས་བཅུད་དངས་མ་ཀུན་འདུས་པའི ༔ ཙཀྵུ་ཞེས་པའི་སྒོ་ལ་ཐོན ༔ གཉིས་ཀྱི་ཆ་འཛིན་སྣང་བ་སྟོན ༔ ཅེས་པ་དང་ ༔ སྒྲོན་མ་འབར་བ་ལས ༔ འཆར་བའི་སྒོ་ནི་མིག་གཉིས་རང་ ༔ ཞེས་པ་དང་ ༔ ཀློང་གསལ་ལས ༔ ཡིད་དཔྱོད་ཚིག་ཕྱིར་མ་ལུས་པར ༔ མངོན་སུམ་འཆར་བའི་སྒོ་ནི་མིག ༔ གཞན་ལ་དེ་ལྟར་མ་ཡིན་ནོ ༔ ཞེས་སོ ༔ ཡེ་ཤེས་དེ་ཡུལ་གང་ལ་འཆར་བ་ནི ༔ དབང་པོ་རྐྱེན་དང་བྲལ་བ ༔ ཡུལ་རྐྱེན་དང་བྲལ་བ ༔ གནས་རྐྱེན་དང་བྲལ་བ་གསུམ་ལ་འཆར་ཏེ ༔ ཀློང་གསལ་ལས ༔ རྐྱེན་བྲལ་གསུམ་ལ་འཆར་བར་འགྱུར ༔ ཅེས་པ་དང་ ༔ ཐལ་འགྱུར་ལས ༔ དབྱིངས་ནི་ཕྱི་དང་ནང་དུ་སྟེ

༔ ཕྱི་ནི་སྤྲིན་བྲལ་མཁའ་ལ་འཛིན ༔ ཅེས་པ་དང་ ༔ ཡི་གེ་མེད་པ་ལས ༔ དེ་ཡང་ནམ་མཁའ་ཉིད་ཀྱི་ངང་ལ་རྣམ་པར་གསལ ༔ ཅེས་སོ ༔ འཆར་བར་བྱེད་པའི་གནད་ནི་བླ་མ་ལ་རག་གོ ༔ ཀློང་གསལ་ལས ༔ དེ་ལྟར་བླ་མས་ངོ་སྤྲད་པས ༔ རྒྱང་ཞགས་ལས་ནི་སྒྲོན་མར་ཤར ༔ ཡུལ་སྣང་རང་མདངས་ཉིད་དུ་གསལ ༔ དེ་ཉིད་ཤེས་རབ་སྒྲོན་མ་ཡིས ༔ ཡིད་དཔྱོད་ཐེག་པའི་སྒྲོ་འདོགས་གཅོད ༔ དངོས་སུ་ཐིག་ལེ་སྒྲོན་མར་ཤར ༔ འཁོར་འདས་ཟང་ཐལ་ཉིད་དུ་ཆོད ༔ རྣམ་དག་དབྱིངས་ཀྱི་སྒྲོན་མ་ཡིས ༔ ཉམས་ཀྱི་སྣང་བ་གོང་འཕེལ་ལོ ༔ ཞེས་པ་དང་ ༔ སྙིང་གི་མེ་ལོང་ལས་ཀྱང་ ༔ ཡེ་ཤེས་སྒྲོན་མ་སྟོང་ཉིད་ནམ་མཁའ་ལ ༔ ཡེ་ཤེས་འོད་ཕུང་ནམ་མཁའི་མཐའ་དང་མཉམ ༔ བག་ཆགས་དབུགས་ལ་བརྟེན་ནས་ཡེ་ཤེས་ཚད་ལ་སྦྱོར ༔ ཅེས་པ་དང་ ༔ ཀློང་གསལ་ལས ༔ ཡུལ་དུ་སྒྲོན་མ་དག་ལ་ནི ༔ ལམ་སྣང་རིག་པ་ལུ་གུ་རྒྱུད ༔ ལམ་སྣང་ལྷུན་གྲུབ་རིག་མདངས་ལྔ ༔ ལམ་སྣང་ཐུགས་རྗེ་དབང་པོར་གསལ ༔ ཅེས་པས་སྒྲོན་མའི་འཆར་ཚུལ་རྒྱས་པར་ནི་ཁྲིད་ཀྱི་ཡི་གེ་ལྟར་རོ ༔ དེ་ལྟར་དབང་པོའི་མངོན་སུམ་དུ་ཤར་བའི་ཡེ་ཤེས་དེ་ལམ་དུ་ཉམས་སུ་བླངས་པ་ལ་གཉིས་ཏེ ༔ ཁྲེགས་ཆོད་དང་ཐོད་རྒལ་ཉམས་སུ་བླང་བ་སྟེ ༔ ཁྲེགས་ཆོད་ནི་གཞི་ཀ་དག་གི་དོན་ཇི་ལྟ་བ་ལྟར་ཉམས་སུ་ལེན་པ་ཡིན་ལ་ཐོད་རྒལ་ནི་ཁྲིད་ལྟར་ཉམས་སུ་ལེན་པའོ ༔ དེས་ཇི་ལྟར་ཉམས་སུ་བླང་བ་བསྟན་བའོ ༔ དེ་ལྟར་ཉམས་སུ་བླངས་པས་འབྲས་བུ་ཐོབ་ཚུལ་བསྟན་པ་ནི་གཉིས་ཏེ ༔ ཐུན་མོང་གི་གྲོལ་ཚུལ་བསྟན་པ་དང་ ༔ ཁྱད་པར་ཀྱི་གྲོལ་ཚུལ་ལོ ༔ ཐུན་མོང་གི་གྲོལ་ཚུལ་ལ་གསུམ་སྟེ ༔ ས་ནོན་ཚུལ་དང་ ༔ སངས་རྒྱས་ལུགས་དང་ ༔ དེའི་རྟགས་ཀྱི་འབྱུང་ཚུལ་ལོ ༔ དང་པོ་ཉམས་སུ་བླངས་པས་ས་ནོན་ཚུལ་ནི ༔ རིག་པ་རང་ཤར་གྱི་རྒྱུད་ལས ༔ ས་ཞེས་བྱ་བ་གུད་ན་ཡོད་པ་མ་ཡིན་ཏེ ༔ བདེན་པ་མཐོང་བའི་གང་ཟག་གཅིག་ལ ༔ ས་རྣམས་རྫོགས་ནས་ཡོད་དོ ༔ དེ་ཡང་ངོ་སྤྲོད་བསྟན་པའི་གང་ཟག་དེ ༔ དང་པོ་བདེན་པ་མཐོང་བའི་དུས་ན ༔ དེ་ཡང་དགའ་བ་སྐྱེས་པ་ནི

༔ ས་དང་པོ་རབ་ཏུ་དགའ་བའོ ༔ དེ་ཡང་རང་གི་རིག་པ་ཡིན་པར་ཤེས་པ་ནི་ས་གཉིས་པ་དྲི་མ་མེད་པ་ཐོབ་པའོ ༔ དེ་ནས་དེ་ལ་གོམས་པ་ནི་ས་གསུམ་པ་འོད་བྱེད་པའོ ༔ དེ་ནས་དེ་ལ་གོམས་ནས་འོད་ཀྱི་སྣང་བ་མཐོང་བ་ནི་ས་བཞི་པ་འོད་འཕྲོ་བའི་ས་ནོན་པའོ ༔ དེའི་ཡེ་ཤེས་ཀྱི་སྣང་བ་མཐོང་པ་དེ་དག་གོམས་ནས་ཉོན་མོངས་པ་ཐམས་ཅད་རང་བཞིན་གྱིས་སྦྱངས་ནས་ཡེ་ཤེས་མཐོང་པ་དེ་ནི་ས་ལྔ་པ་སྦྱང་དཀའ་བའི་ས་ནོན་པའོ ༔ དེ་ནས་འོད་ལས་ཐལ་བའི་སྐུ་མཐོང་བ་དེའི་ཚེ ༔ ཟུག་པ་མངོན་དུ་གྱུར་པའི་ས་ནོན་པའོ ༔ དེ་ནས་གོམས་པ་མཐར་ཕྱིན་ནས་ཉོན་མོངས་པ་རིང་དུ་སྤང་བའི་ཚེ ༔ བདུན་པ་རིང་དུ་སོང་བའི་ས་ནོན་པའོ ༔ དེ་ནས་དེའི་ངང་ལས་ཡོན་ཏན་རྫོགས་པ་ནི་བརྒྱད་པ་མི་གཡོ་བའི་ས་ནོན་པའོ ༔ དེ་ནས་ཡོན་ཏན་དེ་ལས་མི་གཡོ་བར་གནས་པ་ནི་དགུ་པ་ལེགས་པའི་བློ་གྲོས་ཀྱི་ས་ནོན་པའོ ༔ དེ་ནས་ཡེ་ཤེས་ཀྱི་སྣང་བའང་ཤེས་པ་ཟིན་ནས་སྣང་བ་ལྷུག་པར་ཤར་བ་ནི་ཆོས་ཀྱི་སྤྲིན་ལྟ་བུར་མཐོང་ནས་བཅུ་པ་ཆོས་ཀྱི་སྤྲིན་གྱི་ས་ནོན་པའོ ༔ དེ་ནི་གང་ཟག་བདེན་པ་མཐོང་བ་དབུགས་འདི་ཉིད་མ་བོར་བར་ས་ནོན་པའོ ༔ གང་ཟག་དབུགས་བོར་བ་རྣམས་ལ་འདི་ལྟར་ནོན་པ་ཡིན་ནོ ༔ འཁྲུལ་སྣང་འགགས་ནས་ཚོམ་བུའི་སྣང་བ་ཤར་བ་ནི ༔ བཅུ་གཅིག་ཀུན་ཏུ་འོད་ཀྱི་ས་ནོན་པ་ཡིན་ནོ ༔ དེ་ཡང་སྣང་བ་དེ་ལ་མ་ཆགས་པར་ཕྱི་ནང་གི་ཆོས་ཐམས་ཅད་ཀྱིས་མ་གོས་པ་ནི ༔ བཅུ་གཉིས་མ་ཆགས་པད་མ་ཅན་གྱི་ས་ནོན་པའོ ༔ རང་གི་ཐུགས་ཀ་ནས་ཡེ་ཤེས་ཀྱི་ཟེར་ཐག་ཤར་ནས་ནམ་མཁའི་མཐོངས་ནས་འོད་ཀྱི་ཚོམ་བུ་ལྔ་འཁོར་ལོའི་ཚུལ་དུ་གནས་པ་ནི ༔ བཅུ་གསུམ་ཡི་གེ་འཁོར་ལོ་ཚོགས་ཆེན་གྱི་ས་ནོན་པའོ ༔ དེ་ནས་ཡེ་ཤེས་ཀྱི་སྣང་བ་ལ་གནས་པ་ནི་བཅུ་བཞི་པ་བདེ་བ་ཆེན་པོའི་ས་ནོན་པའོ ༔ དེ་ནས་ལྷུན་གྲུབ་ཀྱི་ས་ལ་ངེས་པ་རྙེད་པ་ནི་བཅོ་ལྔ་པ་ཏིང་ངེ་འཛིན་གྱི་ས་ནོན་པའོ ༔ དེ་ནས་ཀ་དག་གི་ས་ལ་ཡེ་ཤེས་ལྷུག་པར་ཤར་ནས་དེའི་གོང་ན་གཞན་མེད་པ་ནི་བཅུ་དྲུག་ཡེ་ཤེས་བླ་མའི་ས་ནོན་པའོ

༔ ཞེས་གསུངས་སོ ༔ ཀློང་གསལ་ལས ༔ བདེན་པ་མཐོང་བའི་གང་ཟག་གིས ༔ དང་པོའི་ས་ནས་བཅུ་དྲུག་བར ༔ རིམ་པས་ཉམས་སུ་བླངས་པས་འབྱུང་ ༔ གཞན་དང་སྒོ་བསྟུན་གནས་སྐབས་ཀྱི ༔ ཡོན་ཏན་འབྲས་བུའི་ཐོབ་ཚུལ་ལོ ༔ ཞེས་སོ ༔ གཉིས་པ་སངས་རྒྱས་ལུགས་ནི ༔ ཐུན་མོང་སངས་རྒྱས་པ་ཞེས་བྱ་བ་སྟེ ༔ ཕུང་པོ་ལྷག་མ་དང་བཅས་ནས་སངས་རྒྱས་པའོ ༔ གསུམ་པ་དེའི་རྟགས་ཀྱི་འབྱུང་ཚུལ་ནི ༔ སྐུ་གདུང་སྒྲ་འོད་ལ་སོགས་པ་འབྱུང་ཚུལ་ནི་བཏགས་གྲོལ་གྱི་རྒྱུད་ན་གསལ་ལོ ༔ དེ་ལྟ་བུའི་གྲོལ་ལུགས་ནི་མངོན་པར་རྫོགས་པར་སངས་རྒྱས་པ་ཞེས་བྱའོ ༔ སྙིང་གི་མེ་ལོང་ལས་ཀྱང་ ༔ མངོན་པར་རྫོགས་པར་སངས་རྒྱས་པ་ན ༔ འོད་དང་ ༔ སྒྲ་དང་ ༔ སྐུ་དང་ ༔ གདུང་དང་ ༔ ས་གཡོ་བ་ལ་སོགས་པ་འབྱུང་ངོ་ ༔ ཞེས་པའོ ༔ ད་ཁྱད་པར་གྱི་འབྲས་བུ་ཐོབ་ཚུལ་ནི ༔ ཡང་གོང་མ་ལས ༔ ཡང་དག་པར་སངས་རྒྱས་པ་ནི་ཕུང་པོ་ལྷག་མ་མེད་པར་སངས་རྒྱས་པའོ ༔ ཞེས་པས ༔ ཉོན་མོངས་པ་ཕྲ་རགས་ཀྱི་ཚོགས་དང་ ༔ འབྱུང་བའི་ལུས་ཀྱི་གདོས་པ་ཐམས་ཅད་རང་སར་སངས་ནས་ངོ་བོ་སྐུ་རུ་རྒྱས་པས་སྐུ་གསུམ་འདུ་འབྲལ་མེད ༔ རང་བཞིན་མཁྱེན་པའི་ཡེ་ཤེས་སུ་རྒྱས་པས་ཡེ་ཤེས་གསུམ་འདུ་འབྲལ་མེད ༔ ཐུགས་རྗེ་མཛད་པའི་ཕྲིན་ལས་སུ་རྒྱས་པས་ཐུགས་རྗེ་ལ་རྒྱུན་ཆད་མེད་པའོ ༔ དེ་ཡང་ཀློང་གསལ་ལས ༔ ངོ་བོ་སྟོང་གསལ་ཡེ་ཤེས་སྐུ ༔ རང་བཞིན་ཐུགས་རྗེ་ཕྱོགས་རིས་མེད ༔ དབྱེར་མེད་ཆེན་པོར་ཡེ་སངས་རྒྱས ༔ ཞེས་པ་དང་ ༔ ཐལ་འགྱུར་ལས ༔ ཆོས་ཀྱི་སྐུ་ནི་སྐུ་དང་གསུང་ ༔ ཐུགས་དང་ཡོན་ཏན་ཕྲིན་ལས་སོ ༔ སྐུ་ནི་སྟོང་དང་གསལ་བ་དང་ ༔ མཚན་མ་མེད་པའི་རང་བཞིན་ནོ ༔ གསུང་ནི་སྒྲ་ཚིག་མིང་བྲལ་ནས ༔ བརྗོད་ཅིང་གླེང་གཞི་ཉིད་བྲལ་ལོ ༔ ཐུགས་ནི་བསམ་དང་འགྱུར་མེད་པས ༔ འཕྲོ་ཞིང་སྤྱོད་པ་རྣམས་ལས་འདས ༔ ཡོན་ཏན་ཕྱིར་མི་འོང་དང་ལྡོག་པ་དང་ ༔ དབྱིངས་དང་ཡེ་ཤེས་ཁྱབ་པ་དང་ ༔ རང་བཞིན་བཅོས་པ་མེད་པ་འོ ༔ འཕྲིན་ལས་མ་བྱུང་མ་སྐྱེས་བྱས་པ་མེད ༔ ཤུགས་འབྱུང་བ་དང་འགགས་པ་མེད

༔ མ་བྱས་བྱེད་པ་མེད་པ་འོ ༔ ལོངས་སྤྱོད་སྐུ་ལ་སྐུ་གསུང་ཐུགས ༔ ཡོན་ཏན་དང་ནི་ཕྲིན་ལས་སོ ༔ སྐུ་ནི་སྣང་བ་རང་བཞིན་མེད ༔ གསལ་དང་གསལ་བྱེད་རིག་པས་ཁྱབ ༔ གསུང་ནི་རང་བྱུང་རང་སྣང་དང་ ༔ སྤྲོ་བསྡུ་སྣང་བའི་འཁོར་ལོ་འོ ༔ ཐུགས་ནི་རྒྱུན་མེད་གཟིགས་པ་དང་ ༔ མཁྱེན་པའི་རྩལ་དང་དགོངས་པ་འོ ༔ ཡོན་ཏན་མཚན་དཔེ་རྫོགས་པ་ལ ༔ དགོངས་གསལ་མངོན་ཤེས་རྫོགས་པ་འོ ༔ ཕྲིན་ལས་ཆོས་ཀྱི་འཁོར་ལོ་ལས ༔ ཕྱི་ནང་གསང་བ་རྣམ་སྤྲོས་ཏེ ༔ སོ་སོའི་རིགས་ཀྱི་སངས་རྒྱས་དང་ ༔ བྱང་ཆུབ་སེམས་དཔའ་རྣམས་ལ་ཡང་ ༔ རང་བྱུང་ལྗགས་ལས་རྣམ་སྤྲོས་ཏེ ༔ འཁོར་ལ་རང་གི་ངོ་བོ་སྟོན ༔ སྤྲུལ་པའི་སྐུ་ཡང་སྐུ་གསུང་ཐུགས ༔ ཡོན་ཏན་འཕྲིན་ལས་རྣམ་པ་ལྔ ༔ སྐུ་ནི་མཚན་དང་དཔེ་བྱད་ལ ༔ གདུལ་བྱ་གང་འདུལ་ལུས་སྤྲུལ་ཏེ ༔ གསུང་ནི་ཚིག་སྦྱོར་ལེགས་པ་ལ ༔ ཚངས་པའི་དབྱངས་ནི་ཡན་ལག་དྲུག ༔ ཐུགས་ནི་ཤེས་བྱའི་ཡེ་ཤེས་གཉིས ༔ རང་གཞན་དོན་གཉིས་རྫོགས་པར་གནས ༔ ཡོན་ཏན་མཁྱེན་པ་རྫོགས་པ་དང་ ༔ ཕྲིན་ལས་ཕྱི་ནང་གསང་བ་འོ ༔ མཛད་པ་མ་ལུས་རྫོགས་པ་འོ ༔ ཕུན་སུམ་ཚོགས་པ་ལྔར་གནས་སོ ༔ ཞེས་སོ ༔ དེ་ལྟར་ལུས་ངག་ཡིད་གསུམ་གྱི་འཛིན་ཆགས་གདོས་པ་དང་བཅས་པ་སྤངས་ནས་སྐུ་གསུང་ཐུགས་ཡོན་ཏན་ཕྲིན་ལས་སུ་རྒྱས་ཏེ ༔ སྐུ་ལྔའི་འཛིན་པ་སྟོངས་ནས་ཐོག་མའི་གཞི་ཀ་དག་ཆེན་པོར་རང་ཤར་རང་གསལ་རང་གྲོལ་བའོ ༔ རང་ཤར་ལས ༔ མཚན་མར་འཛིན་པའི་འཁོར་བ་སངས ༔ ཡེ་ཤེས་སྐུ་ཉིད་དོན་ལ་རྒྱས ༔ སངས་རྒྱས་ཞེས་ཀྱང་དེ་ལ་བྱ ༔ ཞེས་པ་དང་ ༔ མུ་ཏིག་ཕྲེང་བ་ལས་ཀྱང་ ༔ གྲོལ་ས་ཉིད་ནི་ཐོག་མའོ ༔ ཞེས་པས་ཡེ་ཐོག་དང་པོའི་གཞིར་གྲོལ་བའོ ༔ དེ་ནི་ཆོས་ཟད་ཀ་དག་གི་འབྲས་བུ་ཞེས་བྱའོ ༔ དེས་མཐར་ཐུག་འབྲས་བུའི་གྲོལ་ཚུལ་བསྟན་པའོ ༔ ཡང་གསང་རྫོགས་པ་ཆེན་པོ་སྙིང་ཐིག་གི་གནད་ཐམས་ཅད་གཞི་ལམ་འབྲས་བུ་གསུམ་དུ་གཏན་ལ་ཕབ་པས ༔ བསྟན་པ་ཐམས་ཅད་ཀྱི་ཁོང་སྙིང་ལོང་བའི་སྣ་ཁྲིད་དང་འདྲ་བ ༔ མྱ་ངན་ལས་འདས་པ་དངོས་ལ་སྐད་ཅིག་སྦྱོར་བར་བྱེད་པ

༔ མཁའ་འགྲོ་སྙིང་ཐིག་གསང་བའི་ཡང་བཅུད་ཅེས་ཀྱང་བྱ ༔ སྙིང་པོ་གསལ་བའི་མེ་ལོང་ཞེས་བྱ་བ་རྫོགས་སོ ༔ བདག་འདྲ་ཨོ་རྒྱན་པད་མས་རྒྱུད་ཀྱི་སྙིང་ཕྱུང་ནས་བཀོད་དེ ༔ གཞོ་སྟོད་ཏི་སྒྲོའི་བྲག་དཀར་དུ ༔ ཌཱཀྐི་མ་ཡེ་ཤེས་མཚོ་རྒྱལ་གྱི་དོན་དུ་མཛད་པའོ ༔ མ་སྤེལ་ས་ཡི་གཏེར་དུ་སྦོས ༔ ལས་ཅན་ཅིག་དང་འཕྲད་པར་ཤོག ༔ ས་མ་ཡ ༔ རྒྱ་རྒྱ་རྒྱ ༔ ཁ་ཐཾ ༔ དྷཱཀྐི་ནིའི་རྒྱའོ ༔ ཨེ་མ་མཁས་པ་ཤྲཱི་སིང་ཧ་ཡིས ༔ ཌཱཀྐི་ཀློང་གསལ་ཉི་མའི་རྒྱུད ༔ བཅུ་བདུན་རྒྱུད་རྣམས་བདག་ལ་གཏད ༔ གཡའ་རི་གོང་གི་བྲག་ཕུག་ཏུ ༔ ཚེ་ཡི་རིག་འཛིན་བསྒྲུབས་ཤིང་བསྒོམས ༔ སྤྲོས་མེད་མྱ་ངན་འདའ་དོན་དུ ༔ རྒྱུད་ཀྱི་ཁོང་སྙིང་གདམས་པར་ཕྱུང་ ༔ ཡེ་ཤེས་མཚོ་རྒྱལ་ཉིད་ལ་གཏད ༔ གཞན་ཡང་རྒྱལ་པོ་ལ་སོགས་པ ༔ སྐལ་ལྡན་སློབ་བུ་མང་ལགས་ཀྱང་ ༔ འདི་ཉིད་ཚིག་ཙམ་བརྗོད་པ་མེད ༔ བི་མ་མི་ཏྲ་འབྱོན་དགོངས་ནས ༔ བཅོ་བརྒྱད་རྒྱུད་དང་གདམས་པ་བཅས ༔ མ་འོངས་སྐལ་ལྡན་དོན་དུ་ནི ༔ བུམ་ཐང་སེང་གེ་བྲག་ལ་སྦས ༔ སྙིགས་མར་འགྲོ་དོན་རྒྱ་ཆེན་འབྱུང་ ༔ མཚོ་རྒྱལ་ཁྱོད་ལ་གཏད་པ་ཡི ༔ ཀུ་སུ་ལུ་པའི་གདམས་པའི་སྐོར ༔ དང་ལུང་ལྡང་ལྷའི་བྲག་ལ་སྦེད ༔ ད་ལྟ་བསྟན་པའི་དུས་མ་བབ ༔ ཚེ་ལོ་ལྔ་བཅུ་ཁ་རལ་དུས ༔ གསལ་རྗེ་གངས་ཀྱི་ཤར་ཕྱོགས་ངོས ༔ ལྕགས་སྒྲོམ་ལྟ་བུའི་ཡུལ་གྱི་སྟོད ༔ འབྲོང་ཕོ་ཉལ་འདྲའི་དཔྱི་སྟེངས་སུ ༔ མཁའ་འགྲོ་སྡེ་ལྔས་བྱིན་བརླབས་པའི ༔ ཆུ་ཁམས་འབྲུག་གམ་སྤྲེལ་ཡོས་ལོ ༔ སྤྲོ་རིང་ཐེག་ཆེན་ཆོས་ལ་མོས ༔ སྦས་ཚུལ་འཁོར་བའི་ཆ་འཛིན་ཅིང་ ༔ མ་འགགས་སྤྱོད་པ་སྣ་ཚོགས་སྐྱོང་ ༔ ད་ལྟའི་ལྷ་ལྕམ་པདྨ་གསལ ༔ སྙིགས་མའི་དུས་སུ་དེ་ལྟར་སྐྱེ ༔ དེ་དུས་གདམས་པ་འདི་དང་ འཕྲད ༔ ཟབ་མོའི་གཏེར་དང་འཕྲད་པའི་རྟགས ༔ སྙིང་ཐིག་ཐབས་ཀྱི་ཆ་ཡིན་ཕྱིར ༔ དེ་ཡིས་མངོན་སུམ་མཐོང་བའི་རྟགས ༔ བརླ་གཡས་པ་ཡི་ནང་ལོགས་ལ ༔ ཤ་སྨེ་མཁའ་འགྲོའི་སྤྱན་འདྲ་ཡོད ༔ དེ་ལྟར་མཚན་རྟགས་རྫོགས་པ་ཡི ༔ ལས་ལྡན་སྐྱེས་བུ་དེ་དང་འཕྲད

༔ དེ་དུས་འགྲོ་དོན་མི་འབྱུང་སྟེ ༔ ཉམས་སུ་ལོངས་ལ་གཏེར་དུ་སྦོས ༔ ཕྱི་མ་འགྲོ་དོན་བརྒྱ་ལོག་སྤྱོད ༔ དྲི་མེད་འོད་ཟེར་ཞེས་བྱར་གྲགས ༔ གཏེར་གྱི་སྒོ་འབྱེད་བསྟན་པ་སྐྱོང་ ༔ ལྷོ་ཡི་ཕྱོགས་སུ་ངེས་པར་འབྱུང་ ༔ ལྡང་ལྷས་བཀའ་འདིའི་བྱ་ར་གྱིས ༔ རྟགས་དང་ལྡན་པ་དེ་ལ་གཏོད ༔ ལས་མེད་ལེན་ན་དབང་པོ་སྣུབས ༔ ས་མ་ཡ ༔ རྒྱ་རྒྱ་རྒྱ ༔ ཨྠིྀ ༔ གསང་རྒྱ ༔ དགེའོ

༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༥༽སྙིང་པོ་གསལ་བའི་མེ་ལོང༌། - PAGE 228 -- PAGE 229 -- PAGE 224 -