༄༅། །མཁའ་འགྲོ་སྙིང་ཐིག་གི་ལོ་རྒྱུས་བཞུགས་པ་ལགས་སོ༔ 

 EMBED Photoshop.Image.7 \s བླ་མ་དམ་པ་རྣམས་ལ་ཕྱག་འཚལ་ལོ༔ ཡིད་ཆེས་ཤིང་ཁུངས་བཙུན་པར་བྱ་བའི་ཕྱིར༔ བླ་མ་བརྒྱུད་པའི་རིམ་པ་མདོ་ཙམ་བསྟན་པར་བྱ་སྟེ༔ དེ་ཡང་རྒྱུད་ཉི་ཟླ་ཁ་སྦྱོར་ལས༔ ལོ་རྒྱུས་དོན་གྱིས་མ་བཤད་ན༔ གསང་ཆེན་ངེས་པའི་བཀའ་འདི་ལ༔ ཡིད་མི་ཆེས་པའི་སྐྱོན་དུ་འགྱུར༔ ཞེས་པས༔ ཇི་ལྟར་བརྒྱུད་པའི་ལོ་རྒྱུས་ནི༔ རྒྱུད་འདི་ཉིད་ལས༔ སྟོན་པ་ཀུན་ཏུ་བཟང་པོ་ཡབ་ཡུམ་གྱིས༔ ཉིད་ལས་མི་ཞན་སེམས་དཔའི་སྣོད༔ བྱིན་གྱིས་བརླབས་ཀྱི་བདག་ཉིད་ལ༔ གཏད་པས་གཅིག་ཤེས་ཆོས་ཀུན་གྲོལ༔ བཅིངས་དང་གྲོལ་བའི་མཐའ་ལས་འདས༔ རྡོ་རྗེ་སེམས་དཔའི་བྱིན་རླབས་ཀྱིས༔ རང་བྱུང་དགའ་རབ་ཐུགས་ལ་ཤར༔ སེང་ཧ་ཉིད་ལ་རྒྱུད་གཏད་པ༔ འབྲས་བུ་ཡོངས་རྫོགས་བཏགས་གྲོལ་རྒྱུད༔ ཨུ་རྒྱན་པདྨ་ཉིད་ལ་གཏད༔ ལྔ་ལྡན་བུ་ལ་འདི་སྟོན་ཅིག༔ ཅེས་གསུངས་པས༔ དེ་ཡང་མཁའ་ཀློང་རྣམ་པར་དག་པའི་འོག་མིན་ཆོས་ཀྱི་དབྱིངས་ཀྱི་ཕོ་བྲང་དུ༔ བཅོམ་ལྡན་འདས་དཔལ་ཀུན་ཏུ་བཟང་པོ་ཡབ་ཡུམ་ཆོས་ཀྱི་སྐུ་དྲི་མ་དང་བྲལ་བ༔ ཅིའི་ངོ་བོར་ཡང་མ་གྲུབ་པ་ལས་སྐུ་ཞལ་ཕྱག་གི་རྣམ་པར་བཞེངས་ནས༔ ཆོས་ཀྱི་སྐུ་སྤྲོས་པ་དང་བྲལ་བའི་ངང་ནས་འོག་མིན་གྱི་གནས་སུ་དཔལ་རྡོ་རྗེ་སེམས་དཔའ་ལ་རང་བཞིན་གྱིས་བྱིན་གྱིས་རླབས་ཀྱིས་བཤད༔ ལོངས་སྐུ་མཚན་དང་དཔེ་བྱད་ཀྱིས་བརྒྱན་པ༔ དཔལ་རྡོ་རྗེ་སེམས་དཔས་དུར་ཁྲོད་མེ་རི་འབར་བའི་གཞལ་ཡས་ཁང་དུ༔ བཞུགས་པ་མི་ཡུལ་ན་བཞུགས་ཀྱང་དགོངས་པ་སངས་རྒྱས་དང་མཉམ་པའི་སྤྲུལ་པ་པོ་དགའ་རབ་རྡོ་རྗེ་ལ་ཚིག་ཙམ་དུ་བཤད༔ དེས་སློབ་དཔོན་ཤྲཱི་སེང་ཧ་ལ་རྩུབ་འགྱུར་ཚལ་གྱི་དུར་ཁྲོད་ཆེན་པོར་མངོན་སུམ་རང་ཐོག་ཏུ་གཏན་ལ་ཕབ་ནས་བསྟན༔ དེས་རིག་འཛིན་ཆེན་པོ་པདྨ་ཐོད་ཕྲེང་རྩལ་ཞེས་བྱ་བ༔ རྡོ་རྗེ་ལྟ་བུའི་སྐུ་སྐྱེ་ཤི་འདས་གྲོངས་དང་བྲལ་བ་དེ་ལ༔ དུར་ཁྲོད་ཆེན་པོ་སོ་སའི་གླིང་དུ་གནས་ལུགས་ཡིད་དཔྱོད་དང་ཕྲལ་ནས་བསྟན༔ དེས་ཌཱཀྐི་མ་ཐམས་ཅད་ཀྱི་ལུང་བསྟན་གནང་བ་ཐོབ་པའི་ཡུམ་མཁར་ཆེན་བཟའ་མཚོ་རྒྱལ་ལ་གཞོ་སྟོད་ཏི་སྒྲོའི་བྲག་ཕུག་ཏུ་གླན་སྒོམ་ཡིད་དཔྱོད་མུན་འཐུམས་དང་ཕྲལ་ནས་ལྔ་ལྡན་ཡེ་ཤེས་ཀྱི་སྙིང་པོ་རང་གསལ་བ་མངོན་སུམ་དུ་གཏན་ལ་ཕབ་ནས་བསྟན༔

བདག་འདྲ་མཁར་ཆེན་བཟས་བསྡུ་བ་པོ་མཛད་ནས་མ་འོངས་ལས་འཕྲོ་ཅན་གྱི་ཐུགས་སུ་བརྒྱུད་པར་བྱིན་གྱིས་བརླབས་ཏེ༔ ཌཱཀྐི་མ་ལ་གཏད་དེ་རིན་པོ་ཆེ་སའི་གཏེར་དུ་སྦས་སོ༔ མ་འོངས་ལས་ཅན་ཅིག་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ ཨོ་རྒྱན་ཡབ་ཡུམ་གཉིས་ཀྱིས་མཆིམས་ཕུ་དཔལ་གྱི་ནགས་ཁྲོད་དམ་པར༔ ལྷ་ཅིག་པདྨ་གསལ་ལ་མངོན་སུམ་འོད་གསལ་གྱི་དགོངས་པ་དབང་བཞི་ཡེ་ཤེས་ཀྱི་ཆུ་བོ་བཞི་སྣང་འཆར་ཚུལ་དང་བཅས་པ་མ་ལུས་ཤིང་ཡོངས་སུ་རྫོགས་པར་གསུངས༔ གསང་མཚན་པདྨ་ལས་འབྲེལ་རྩལ་དུ་བཏགས་སོ༔ དེ་ནས་ལྷ་ཅིག་དེ་ཉིད་སྐྱེ་བ་མང་ཞིག་བརྒྱུད་པའི་རྗེས་སུ༔ འབྲིན་ཐང་ཆོས་འབྱུང་དུ་ལྕགས་མོ་ཡོས་ལོ་ལ་སྐུ་འཁྲུངས་པའི་སྤྲུལ་པའི་སྐུ་ལས་དང་སྐལ་བར་ལྡན་པ་སྤང་སྒང་པ་རིན་ཆེན་ཚུལ་རྡོར་ཞེས་བྱ་བ་དེར༔ དགུང་ལོ་བཅུ་དྲུག་ལ་ལུང་བསྟན་རྣམས་བྱུང་སྦྱངས་པའི་ལས་སད་འཁོར་འདས་ཀྱི་ཆོས་ཐམས་ཅད་རང་སེམས་ཆོས་སྐུར་རྟོགས་པའི་བླ་མ་དེ་ལ་གཏེར་གྱི་ཁ་བྱང་ལྡེ་མིག་རྣམས་ཕྱག་ཏུ་བྱོན་ནས་ཆུ་མོ་གླང་ལོའི་སྟོན་ཟླ་ཐ་ཆུང་གི༔ ཉེར་བདུན་གྱི་ཉིན་བླ་མ་ཡི་དམ་མཁའ་འགྲོ་བཀའ་སྲུང་གཏེར་བདག་ལ་ཚོགས་གཏོར་ཕུལ་ནས་གསོལ་བ་བཏབ་སྟེ༔ དང་ལུང་ཕྲ་མོ་བྲག་ནས་གཏེར་གདན་དྲངས༔ བླ་མ་སྤྲུལ་པའི་སྐུ་དེ་ལ་ལས་ཅན་གྱི་སློབ་མ་ཉེར་གཅིག་འབྱུང་བར་ཨོ་རྒྱན་པདྨས་ལུང་བསྟན་པ་ལ༔ ཤེལ་དཀར་བཟའ་མགོན་སྐྱིད་སྐྱེ་བ་བཅུ་བདུན་གྱི་ཐ་མ་ཤེ་པོར་འཁྲུངས་པའི་སེ་བ་ལུང་པ་རྒྱལ་སྲས་ལེགས་ལྡན་ལ་ཤོག་སེར་རྣམས་གཏད༔ དབང་གི་ཆུ་བོ་བཀའ་ལུང་རྗེས་གནང་དང་བཅས་པ་གནང་ནས༔ ཨོ་རྒྱན་ལུང་བསྟན་ཁྱེད་ལ་འདུག་ཅེས་གསུངས་སོ༔ གཞན་ཡང་ཕྲ་མོ་བྲག་གི་གཏེར་ཁའི་སྐོར་ལ༔ བླ་མ་ཡི་དམ་བཀའ་སྲུང་དྲེགས་པ་འཆི་བདག་འདུས་པའི་སྐོར་མངོན་སྤྱོད་བསམ་གྱིས་མི་ཁྱབ་པའི་བཀའ་ལུང་ཐམས་ཅད་རྫོགས་པར་གནང་༔ དེ་ནས་རྒྱལ་སྲས་ལེགས་པས་མི་ལོ་བཅུ་གསུམ་བར་དུ་མ་སྤེལ༔

དེ་ནས་ཆོས་རྗེ་རང་བྱུང་རྡོ་རྗེ་དགུང་ལོ་སྤྲེལ་ལོ་པ་དྲུག་ཅུ་རྩ་གཅིག་བཞེས་པ་ཞིག་ཀོང་པོ་སྣང་རང་དགོན་གསར་ན་ ལྷུན་གྲུབ་སྟེང་ བཞུགས་དུས༔ བང་ཆེན་མི་གསུམ་བཏང་ནས་བླ་མ་ སྤྲུལ་སྐུ་ ལེགས་ལྡན་པ་གདན་དྲངས་ཞལ་མཇལ་མཉེས་ཚོར་ཆེན་པོ་མཛད༔ དེ་ནས་ཤོག་སེར་ཞལ་བསྟན་བཀའ་ལུང་རྗེས་གནང་ཐམས་ཅད་ཆོས་རྗེ་ རང་བྱུང་རྡོ་རྗེ་ དྲུང་དུ་གཏད་དེ༔ ཆོས་རྗེ་རང་བྱུང་རྡོ་རྗེས་རྟོགས་ལྡན་དར་མ་རྡོ་རྗེ་ལ་བཀའ་ལུང་ མ་ལུས་པར་ ཐམས་ཅད་རྫོགས་པར་གནང་༔ དེས་རྟོགས་ལྡན་ནམ་མཁའ་རྡོ་རྗེ་ལ་བཀའ་ལུང་ མ་ལུས་པར་ རྫོགས་པར་གནང་༔ དེས་བླ་མ་ཚུལ་ཁྲིམས་ ཤཱི་ལ་ལཀྵ་ འབུམ་པ་ལ་བཀའ་ལུང་རྫོགས་པ་ མ་ལུས་པར་ གནང་༔ དེས་བླ་མ་དྷརྨ་ལཀྵ་ ཆོས་འབུམ་པ་ ལ་བཀའ་ལུང་ མ་ལུས་པར་ རྫོགས་པར་གནང༔ དེས་བླ་མ་བུདྡྷ་ཤྲཱི་ སངས་རྒྱས་དཔལ ་ལ་བཀའ་ལུང་ མ་ལུས་པར་ རྫོགས་པར་གནང་༔ དེས་བླ་མ་ ཁམས་ཀཿཐོག་གི་ རིན་པོ་ཆེ་པུཎྱ་ལཀྵ་ བསོད་ནམས་འབུམ་ ལ་ བཀའ་ལུང་ མ་ལུས་ཡོངས་སུ་ རྫོགས་པར་གནང་༔ དེའི་དྲུང་དུ་བདག་འཕགས་པ་ ཆེན་བསོད་ནམས་དར་ཞེས་པ་དེས་ དབོན་པོ་དར་མ་བཟང་པོས་གནས་མཆོག་དཔལ་གྱི་ཙཱ་རི་ཡེ་ཤེས་ཀྱི་འཁོར་ལོའི༔ ཡུམ་སྨད་མཁའ་འགྲོའི་སྒྲུབ་གནས་དམ་པར༔ དཔལ་ལྡན་བླ་མའི་ བསོད་ནམས་འོད་ཟེར་གྱིས་ བཀའ་དྲིན་ལ་བརྟེན་ནས ་རྡོའི་བཅུད་ལེན་དེ་མ་གཏོགས་པ་ཚང་བར་ ཐོབ་པ་ལགས་སོ༔ ཨྠིྀ༔ ཆ་ མེད་གཞུང་དུ་ཚང་ཡོད༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༥༽མཁའ་འགྲོ་སྙིང་ཐིག་གི་ལོ་རྒྱུས། - PAGE 48 -- PAGE 49 --46-