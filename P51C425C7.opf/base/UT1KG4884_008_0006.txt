༄༅། །འཁྲུལ་སྣང་གཞི་གྲོལ་ཞེས་བྱ་བ་བཞུགས་སོ༔ 

རིན་ཆེན་ཤོག་སེར་གྱི་སྐོརཿ ༈ EMBED Photoshop.Image.7 \s འཁྲུལ་སྣང་གཞི་གྲོལ་ཞེས་བྱ་བ༔ དཔལ་ཀུན་ཏུ་བཟང་པོ་ལ་ཕྱག་འཚལ་ལོ༔ འཁྲུལ་པའི་སྣང་བ་མ་འཁྲུལ་ཡེ་ཤེས་སུ༔ གསལ་བར་སྟོན་མཛད་པདྨའི་ཞབས་བཏུད་དེ༔ མ་དག་ལས་ཀྱང་དག་པའི་དབྱིངས་འཆར་བ༔ གདོད་མའི་གྲོལ་གཞིར་འཆར་བ་བཤད་ཀྱིས་ཉོན༔ དེ་ལ་སྤྱིར་དང་པོའི་གཞི་ལས་འོད་ལྔར་ཤར་བ་བདག་ཏུ་བཟུང་བས་འཁོར་བར་འཁྱམས་དུས༔ དང་པོའི་གནས་སུ་ལ་ཟློ་བ་ཡེ་ཤེས་འོད་གསལ་གྱི་གདངས་ལ་བལྟས་པས་གདོད་མར་གྲོལ་བའི་གདམས་པ་མཁའ་འགྲོ་སྙིང་ཏིག༔ མངོན་སུམ་འོད་གསལ་གྱི་གདམས་པ་གསུངས་ཏེ༔ རྟག་ཏུ་ཉམས་སུ་ལེན་པ་ལ་བརྩོན་པར་བྱ་བ་ཁོ་ནའོ༔ འོན་ཀྱང་མིག་ཤེས་ཤིན་ཏུ་ངན་པས་དེ་བལྟ་བའི་ནུས་པ་མེད་པའམ༔ སྐབས་སུ་ངལ་གསོ་བའི་བར་སྐབས་སམ༔ མིག་ལོང་བའི་གནས་སྐབས་ན་ཉམས་སུ་ཇི་ལྟར་བླང་ཞེ་ན༔ འདིར་མདོ་ཐུན་མོང་པའི་ངོ་སྤྲོད་ལ་ཉམས་སུ་བླངས་བར་བྱའོ༔ དེ་ཡང་དང་པོའི་གཞི་སྣང་འོད་ལྔར་སྣང་བ་བཞིན་དུ༔ འབྱུང་བ་ལྔ་ཡང་རགས་པ་འོད་ལས་ཤར་བའི་སྣང་བ་སྟེ༔ དོན་ལ་བཟང་ངན་མེད་དོ༔ ནམ་མཁར་འོད་ལ་བལྟས་པས༔ སེམས་ཀྱི་བྱུང་ཚོར་གནས་སུ་དག་ནས༔ ཤེས་རབ་རང་བྱུང་གི་སྒྲོན་མ་ནང་དུ་ཤར་བ་བཞིན་དུ༔ འབྱུང་ལྔར་སྣང་བ་ལ་གཏད་པས༔ དེར་འཛིན་མེད་དུས་ཤེས་རབ་རང་བྱུང་གི་སྒྲོན་མ་ལྷུན་གྲུབ་ཏུ་འཆར་བས་ཁྱད་པར་མེད་དོ༔ ཤེས་རབ་རང་བྱུང་གི་སྒྲོན་མ་ཙམ་དུ་འཛིན་པ་མེད་པས་གདོད་མའི་གཞི་ལ་གྲོལ་བར་སྐྱེས་སོ་ནི་ཇི་ལྟ་བ་བཞིན་གཉིས་ཀ་ལ་མཚུངས་པའི་ཕྱིར༔ འོད་སྣང་དང་༔ འཁྲུལ་སྣང་རིག་གདངས་སུ་མཉམས་པས༔ རྒྱ་ཡན་ཕྱོགས་བྲལ་གྱི་གདམས་པས་མཚོན་ནས་ངོ་སྤྲད་ན༔ ཇི་ལྟར་སྣང་བ་དེ་བཞིན་ཉིད་དུ་ཞོག༔ མ་བཅོས་མཉམ་པའི་རྒྱལ་པོ་དེ་ལ་ནི༔ གཏང་གཞག་མེད་པའི་འོད་གསལ་ཁོང་ནས་འཆར༔ གདོད་མའི་ངང་དེར་ད་ལྟ་ལྷུན་གྱིས་གྲུབ༔ དེ་ཡང་ས་ཆུ་མེ་རླུང་ནམ་མཁའ་དྭངས་པའི་ངོས་རྣམས་ལ༔ མིག་མི་འགུལ་བར་གཏད་ནས༔

སེམས་གང་དུའང་མི་བསམ༔ ཅིར་ཡང་མ་བཅད་པས༔ སྤྲོ་བསྡུ་མེད་པའི་ཡེ་ཤེས་བདེ་གསལ་མི་རྟོག་པ་ཁོང་ནས་འཆར་ཞིང་སྒོམ་པའི་ངོ་བོ་གཞི་གྲོལ་ཅོག་གཞག་གོ༔ དེ་ཡང་འབྱུང་བ་ལྔས༔ ང་ནི་འབྱུང་བ་ལྔའོ་སྙམ་དུ་མི་རྟོག་གོ༔ ངེད་ལ་འགྲོ་བ་བརྟེན་ནོ་སྙམ་དུ་གཞན་ལ་མི་རྟོག་པར༔ གསལ་ལ་འཛིན་མེད༔ བླང་དོར་དང་རེ་དོགས་མེད་པའི་ངང་ལ་གཏན་དུ་གནས་པ་བཞིན་དུ༔ རང་བྱུང་སེམས་ཉིད་ཀྱང་བཅོས་བསླད་དང་རེ་དོགས་མེད་པའི་ངང་ལ་རྒྱུན་དུ་མ་ཡེངས་པར་གཞག་གོ༔ དེའི་ཚེ་གཟུགས་སྣང་༔ སྒྲ་སྣང་༔ དྲི་སྣང་༔ རོ་སྣང་༔ རེག་སྣང་གང་ལ་ཡང་རང་རང་གི་ཐོག་དེར་ལྷོད་དེ་གློད༔ ཙན་ནེར་བཞག་པས་རྣམ་རྟོག་གཞན་རྣམས་དེར་འདུས་ལ༔ དེ་ཉིད་ཙམ་དུ་ཡང་འཛིན་ཞེན་མེད་པས་གདོད་མའི་གཞི་ཐོག་ཏུ་བཅོས་བསླད་མེད་པའི་སྐད་ཅིག་ལ་སླེབས་སོ༔ དེ་ཡང་གཏང་གཞག་མེད་པའི་སེམས་ཉིད་ནི་གདོད་མའི་གཞིའོ༔ དེའི་ངང་ལས་འབྱུང་བ་ལྔའམ༔ ཚོགས་དྲུག་གི་ཡུལ་རྣམས་ཀྱི་སྣང་བ་གཞི་སྣང་དུ་ཤར་བའོ༔ དེའི་ངང་ལ་མ་བཅོས་པར་བཞག་པ་ནི༔ གཞི་ཇི་བཞིན་ཉིད་དུ་བཞག་པའོ༔ དེ་ཐོག་ཏུ་དེར་འཛིན་མེད་པར་གྲོལ་བ་ནི༔ གདོད་མའི་གཞི་ལ་ཕེབས་པའོ༔ དེའི་ངང་དུ་གཏང་གཞག་དང་སྤྲོ་བསྡུ་མེད་པར་གནས་པ་ནི༔ གཞི་ལས་མ་གཡོས་པ་སྐུ་གསུམ་ལྷུན་གྲུབ་ཆེན་པོའི་རང་བཞིན༔ ལྷུན་གྲུབ་རིན་པོ་ཆེའི་སྦུགས་ཞེས་བྱའོ༔ དེ་ཉིད་ཐུན་མོང་གི་ཐེག་པ་དང་ཤན་སྦྱར་བའོ༔ ཐོག་མ་མེད་པ་དོན་གྱི་དབྱིངས་སེམས་ཉིད་རང་བཞིན་གྱིས་དག་པ་ཤེས་རབ་ཀྱི་ཕ་རོལ་ཏུ་ཕྱིན་པ༔ དོན་གྱི་གནས་ལུགས་དབུ་མ་ནི་གདོད་མའི་གཞིའོ༔ ཐོག་མའི་མ་རིག་པ་ལྷན་སྐྱེས་དང་༔ ཀུན་བརྟགས་ནི་འཁོར་བའི་རྒྱུ་རྐྱེན་ཏེ༔ གཟུང་འཛིན་འཁྲུལ་པ་བསྐྱེད་ནས་སྲིད་གསུམ་སོ་སོར་འཁྲུལ་བ་ནི༔ གཞི་དེ་ཉིད་ངོ་མ་ཤེས་པར་འོད་ལ་ཞེན་པས་འགྲོ་དྲུག་ཏུ་འཁྲུལ་པའོ༔ འཁྲུལ་པའི་གཉེན་པོར་ཆོས་རྣམས་ཀྱི་གནས་ལུགས་འཁྲུལ་པ་མེད་བཞིན་སྣང་བ་གཟུགས་བརྙན་ལྟ་བུ་བག་ཆགས་ཀྱི་མཐུ་བརྟས་པས་སྣང་བ་ཀུན་རྫོབ་པ་ཉིད༔

དོན་ལ་མ་གྲུབ་པས་བདག་མཐའ་དག་གིས་སྟོང་པའི་གནས་ལུགས་ནམ་མཁའ་ལྟ་བུ་བསྒོམས་པས༔ གདོད་མའི་གཞིར་གྲོལ་ཏེ་སྐུ་གསུམ་འདུ་འབྲལ་མེད་པས་འགྲོ་བའི་དོན་མཛད་པ་བཞིན་དུ༔ འོད་ལྔ་ལས་འཁྲུལ་པའི་ཡུལ་དང་༔ ལུས་དང་སེམས་རྣམས་མེད་བཞིན་སྣང་བའི་གཉེན་པོར༔ འོད་སྣང་ལ་བལྟས་པས༔ རྡོས་བཅས་འཁྲུལ་པ་ཐམས་ཅད་རང་ལོག་སྟེ་ཀུན་རྫོབ་སངས་ནས་མ་འཁྲུལ་བའི་ཡེ་ཤེས༔ གཞི་ཐོག་ཏུ་ཕྱིན་པས༔ སྐུ་གསུམ་འདུ་འབྲལ་མེད་པའི་དོན་བྱེད་པར་མཚུངས་པར་བལྟ་བར་བྱའོ༔ སྤྱིར་གྱི་ཆོས་རྣམས་གུང་མཐུན་ལ༔ གནད་ཀྱིས་ཁྱད་ཞུགས་སོ༔ འདིར་བསྒོམས་ན་སྐྱེ་མེད་ཀྱང་བློའི་རི་མོ་ཡིན་ལ༔ ལྟ་བ་ལ་ཡིན་པ་མེད་པ༔ སྒོམ་པ་ལ་མིན་པ་མེད་པ༔ སྤྱོད་པ་ལ་བླང་དོར་མེད་པ༔ འབྲས་བུ་ལ་རེ་དོགས་མེད་པའོ༔ དེ་ལྟར་བློས་ཁོལ་བུར་མ་འཆིང་༔ ནམ་མཁའ་གུད་ན་མ་བཅད་ཅེས་གདམས་པ་ཡིན་ནོ༔ འོ་ན་འབྱུང་ལྔར་སྣང་དུས་དེ་ལ་གཏད་པས་གཟུང་འཛིན་དུ་འགྱུར་རོ་སྙམ་ན་མ་ཡིན་ཏེ༔ འབྱུང་ལྔ་གཟུང་ཡུལ་ཡིན་གྱིས༔ གཟུང་བ་མ་ཡིན་ནོ༔ དེ་ཡང་རི་མཐོང་དུས་རི་བོའོ་སྙམ་པ་ནི་གཟུང་བ་ལ༔ དེའི་ཁྱད་པར་ཁ་དོག་ལ་སོགས་པ་ལ་རྟོག་ཅིང་ཞེན་པ་ནི་འཛིན་པ་སྟེ༔ དེ་གཉིས་བློ་སྤྲོས་བཅས་ཡིན་པས་གཏང་གཞག་མེད་པའི་ངང་ལ་དེ་གཉིས་གང་ཡང་མེད་པས༔ གཟུང་འཛིན་གང་ཡང་མེད་དོ༔ གཟུགས་ལ་སོགས་པའི་རྣམ་དབྱེ་དང་༔ སྣང་མི་སྣང་ཐམས་ཅད་བློའི་བརྡ་ཆད་ཡིན་པས་ཤེས་པ་ཡིན་ལ༔ གང་དུའང་མ་བཅད་པར་དོན་རང་མཚང་ཐང་ནས༔ བཅོས་བསླད་མེད་པར་འཇོག་པ་ནི༔ མངོན་སུམ་རྟོག་བྲལ་མ་འཁྲུལ་ཏེ༔ ཤེས་རབ་རང་བྱུང་གི་སྒྲོན་མ་ཞེས་བྱའོ༔ འདི་ཙམ་གྱིས་ཆོས་སུ་ཞེན་པ་ཐམས་ཅད་གྲོལ་ལོ༔ དེ་ལྟ་བུའི་ཉམས་ལེན་ལ་གོམས་དུས་ཐོག་མའི་གཞི་ལ་གོམས་པས༔ སྐད་ཅིག་གཅིག་གིས་ཀུན་ཏུ་བཟང་པོའི་ས་ལ་བཙན་ས་ཟིན་པས༔ བར་དོ་ཡེ་ཤེས་ཀྱི་སྣང་བ་ལ་ད་ལྟའི་གནད་དང་འདྲེས་པས་ཡར་གྱི་ཟང་ཐལ་ལ་གྲོལ་བའོ༔ འདི་ནི་སྣ་ཚོགས་ཐབས་ལ་གོམས་པ་ཡིས༔

འབད་པ་མེད་པར་གདོད་མའི་སར་གྲོལ་བ༔ གངས་རི་ཐོད་དཀར་མགུལ་དུ་བཀོད་པ་ཡིན༔ འགྲོ་ཀུན་ཀུན་བཟང་ཞིང་ལ་ཕྱིན་པར་ཤོག༔ འཁྲུལ་སྣང་གཞི་གྲོལ་གྱི་གདམས་པའོ༔ ས་མ་ཡ༔ རྒྱ་རྒྱ་རྒྱ༔ དགེའོ༔ ཿ མེས་པོའི་ཤུལ་བཞག་ལས། ཀློང་ཆེན་བཀའ་འབུམ། ༼༨༽འཁྲུལ་སྣང་གཞི་གྲོལ། - PAGE 88 -- PAGE 87 -- PAGE 85 -