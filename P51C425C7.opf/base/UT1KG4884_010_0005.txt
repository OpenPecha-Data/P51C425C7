༄༅། །གནད་གསུམ་ཆོས་ཉིད་ཀྱི་འཁོར་ལོ་བཞུགས་སོ། ། དོན་གྲུབ་ཡོན་ཏན་རྫོགས་དང་ཀུན་དབང་པོ། །མི་འགྱུར་འོད་ཟེར་མཐའ་ཡས་རྒྱལ་བའི་མཛོད། །གང་གི་ཞབས་པད་ཟླ་བ་ལ་བཏུད་དེ། །གནད་གསུམ་ཆོས་ཉིད་འཁོར་ལོ་གསལ་བར་བྲི། །ཐེག་པ་ཀུན་གྱི་རྩེ་མོར་གྱུར། ། གནད་ལས་འོད་གསལ་མངོན་སུམ་འཆར། །སྐད་ཅིག་གཅིག་གིས་ཆོས་སྐུར་སྦྱོར། །གང་དེ་དང་པོ་རྒྱལ་གྱུར་ཅིགད།འདི་ལྟར་དེ་འདྲའི་གདམས་ངག་ མཆོག །བདག་གིས་བླ་མ་ལས་ཐོས་བཞིན། །མ་འཁྲུལ་ཤིན་ཏུ་ཟབ་མོ་ འདི། །ཇི་བཞིན་དེ་ཉིད་རྣམ་ངེས་བྱ། །རྫོགས་པ་ཆེན་པོ་གསང་བ་སྙིང་ཏིག་གི་གནད་ངེས་པ་རྣམས་གཅིག་ཏུ་བསྡུས་ནས་བརྩོན་པས་ཉམས་སུ་བླང་བ་ལ་གསུམ་སྟེ། ལུས་དང༌། ངག་དང༌། རིག་པའི་གནད་དོ། །དང་པོ་ལ་རྟེན་གཞི་ལུས་ཀྱི་གནད་དང༌། བརྟེན་པ་སྒོའི་གནད་གཉིས་ལས། ལུས་ཀྱི་གནད་དང་པོར་བསྟན་ཏེ། དེ་ཡང་ལུས་གནད་དུ་མ་གཅུན་ན། རྩ་གནད་དུ་མི་འཆུན། རྩ་མ་འཆུན་ན། རླུང་རིག་གནད་དུ་མི་འཆུན། རླུང་རིག་གནད་དུ་མ་འཆུན་ན། ། འོད་གསལ་མངོན་དུ་མི་གསལ་བས། །དེ་དག་གནད་དུ་དབབ་པའི་ཕྱིར། །སྐུ་ལྔའི་བཞུགས་སྟངས་ལ་བསླབ་པ་གཅེས་སོ། །དང་པོ་ཆོས་སྐུའི་བཞུགས་སྟངས་་སེང་གེ་ལྟ་བུ་ལས་རྐང་མཐིལ་གཉིས་ས་ལ་ཕབ་པས་གཡོ་བྱེད་ལས་ཀྱི་རླུང་གནོན། ལུས་ཀྱི་ཆ་བསྲངས་པས་རླུང་བདེ་ལུགས་སུ་རྒྱུ། མགོ་བོའི་རྩལ་མཇིངས་པ་ལ་བསྐུར་བས་རྣམ་རྟོག་རང་བཞིན་གྱིས་འགགད།ལག་སོར་བསྒོངས་ཏེ་ཁྱི་ཚུགས་སུ་འདུག་པས་ཡེ་ཤེས་ཀྱི་དྲོད་ཕེབས་ཤིང་འབྱུང་བ་ཆ་སྙོམས་པར་བྱེད་དོ། །ལོངས་སྐུའི་བཞུགས་སྟངས་གླང་པོ་ཆེ་ལྟ་བུ་ལས་ཁ་སྦུབ་སྟེ་པུས་བྲང་སྦྱར་བས་བདེ་དྲོད་ཡེ་ཤེས་ཀྱི་ཁམས་རྒྱས། གྲུ་མོ་གཉིས་ས་ལ་བཙུགས་པས་ཕོ་མོའི་རླུང་གཉིས་མ་ནིང་དུ་རང་རྒྱུ། ཐལ་མོས་མགྲིན་པ་ཡུད་ཙམ་བཏེག་པས་རགས་པའི་རླུང་འགག །རྐང་པའི་སོར་མོ་ཕྱིར་ཕུལ་ཏེ་བསྐུམས་པས་བྱིང་རྒོད་ཀྱི་ཆ་སྙོམས་པར་བྱེད་པའོ།

།སྤྲུལ་སྐུའི་བཞུགས་སྟངས་དྲང་སྲོང་ལྟ་བུ་ལས། ལུས་ཙོག་པུར་འདུག་པས་རྩ་རླུང་རང་སོར་སྙོམས། རྐང་མཐིལ་ས་ལ་ཕབ་པས་ཆུའི་རྩལ་གནོན། སྒལ་ཚིགས་དྲང་པོར་བསྲངས་པས་རླུང་སེམས་ཆོས་ཉིད་དུ་རྒྱུ། པུས་བྲང་་སྦྱར་བས་མེ་རླུང་ཡེ་ཤེས་སུ་འབར། རྒྱུ་མ་ཡུད་ཙམ་གྱེན་ལ་འཐེན་ནས་སྒལ་པ་ལ་བཅར་བས་རྣམ་རྟོག་གི་འཕྲོ་འདུ་འགག །ལག་པ་རེ་མིག་ཏུ་བསྣོལ་ནས་པུས་མོའི་སྟེང་དུ་བཀབ་ན་ཚ་བའི་ནད་སེལ། གལ་ཏེ་བསྣོལ་ནས་མཆན་ཁུང་གཉིས་སུ་རེག་ན་གྲང་བའི་ནད་སེལ། འོན་ཏེ་གྲུ་མོ་གཉིས་པུས་མོའི་སྟེང་དུ་བཞག་སྟེ། ཐལ་མོའི་ལག་སོར་བསྒོངས་པས་ལྐོག་མ་ནས་བཏེག་ན་ཚ་གྲང་སྙོམས་པའི་གསོས་བྱེད་དོ། །མངོན་པར་བྱང་ཆུབ་པའི་བཞུགས་སྟངས་བྱ་རྒོད་ལྟ་བུ་ལས། རྐང་མཐིལ་གཉིས་ས་ལ་བཞག་པས་་འཕྲོ་བ་ལས་ཀྱི་རླུང་གནོན། རྩོས་པོ་ས་ལ་མ་རེག་པས་བག་ཆགས་ལས་ཀྱི་མཐའ་སྟོངས། རོ་སྟོད་མདུན་དུ་གཅུན་པས་རྩ་ནང་གི་ཡེ་ཤེས་འཆར། ལུས་ཀྱི་ཟུར་ནས་ལག་པ་གཉིས་གཤོག་པ་ལྟར་བསྒོངས་ཏེ་རྩོས་པོའི་སྟེང་དུ་་སོར་མོ་གཉིས་བསྣོལ་བས་འབྱུང་བཞི་ལས་ཀྱི་རླུང་བཞི་ཡེ་ཤེས་ཀྱི་སྦུབས་སུ་་ཐིམ་ཞྀང་རང་ལྡོག །ལུས་ཀྱི་སྤྱི་བསྒོངས་པས་ཉོན་མོངས་པའི་ཡིད་འཆར་མི་སྲིད་པར་བྱེད་པའོ། །མི་འགྱུར་རྡོ་རྗེའི་བཞུགས་སྟངས་རྡོ་རྗེ་ལྟ་བུ་ལས་ལུས་སྤྱི་བསྲངས་པས་ནི་འགྱུ་བྱེད་ལས་ཀྱི་རླུང་འགགས། རྐང་མཐིལ་ཁ་་སྦྱར་བས་ཕོ་མོ་མ་ནིང་གི་རླུང་སྟོངས་ཏེ། འོད་གསལ་ཡེ་ཤེས་ཀྱི་ངང་དུ་རང་གནས། རྟྀང་པ་གཉིས་གསང་བ་ལ་ཟུག་པར་གཏད་པས་འདོད་ཆགས་ཀྱི་གཞི་སྟོངས། ཐལ་མོ་སྤྱི་བོར་སྦྱར་བས་ལུས་ཀྱི་གནད་སྦྱོང་བར་བྱེད་པའོ། ། དེ་ལྟར་ལྔ་ལས་དང་པོ་གསུམ་ནི། རྒྱུན་དུ་བྱ་བ་ཡིན་ལ། ཐ་མ་གཉིས་ནི་སྐབས་སུ་བཞུགས་སྟངས་ངལ་གསོ་བ་དང་རྩལ་སྦྱོང་བའི་ཚེ་བྱེད་པ་ཡིན་ ནོ། །གཞན་ཡང་སངས་རྒྱས་འགྲོ་བ་རྣམ་སྣང་གི་ཆོས་བདུན་་དང༌། དྲག་ཤུལ་ཆེན་པོ་གྱད་ཀྱི་དོར་སྟབས་དང༌།

མཁའ་མཉམ་དག་པ་སྐྱེས་བུའི་བརྒྱངས་སྟབས་དང༌། གནམ་གཟེར་ཆེན་པོ་ལྕགས་སྡོང་གི་འདྲིལ་ལུགས་དང༌། འོད་གསལ་རྣལ་སྦྱོང་རྒྱལ་བའི་གཟིགས་ལུགས་ལྟ་བུ་དང་ལྔ་ནི། ཡེ་ཤེས་ལྔའི་ལྟ་སྟངས་ཏེ་སྐབས་སུ་བསླབ་པར་བྱའོ། །ཆོས་དབྱིངས་ཡེ་ཤེས་ཀྱི་གནད་དུ་ཆོས་བདུན་ནི། རྐང་པ་སྐྱིལ་ཀྲུང་ལག་པ་མཉམ་གཞག་མིག་སྣ་རྩཻ། སྒལ་ཚིག་དྲང་པོ། ལྕེ་རྩེ་ཡར་རྐན། སོ་མཆུ་ཅུང་ཟད་མ་རེག་པ་དང༌། རླུང་དལ་བ་ཅན་ནོ། ། བྱ་བ་གྲུབ་པའི་གནད་དུ་དོར་སྟབས་ནི་གཡས་བརྐྱང་གཡོན་བསྐུམ་ལས་ལག་པ་གཉིས་ཁྲོ་བོའི་སྡིགས་འཛུབ་དང་མཚོན་ཆ་འཛིན་པ་ལ་སོགས་པ་སྣ་ཚོགས་སུ་བསྒྱུར་བ་་དང༌། གཡས་བསྐུམ་གཡོན་བརྐྱང་ལས་ཁུ་ཚུར་བྲང་ཁར་བསྣོལ་བ་དང༌། ཅུང་ཟད་བསྐུམ་པ་ལས་རི་བོ་འདེགས་པ་ལྟར་བྱ་བ་ལ་སོགས་ པའོ། །མཉམ་པ་ཉིད་ཀྱི་གནད་དུ་གན་རྐྱལ་ཏུ་ཉལ་ཏེ། མིག་ནམ་མཁའི་དཀྱིལ་དུ་བལྟ་ཞིང་རྐང་ལག་བརྐྱང་པའོ། །སོ་སོར་རྟགས་པའི་གནད་དུ་དྲིལ་ལུགས་ནི། ཙོག་པུའམ་སྐྱིལ་ཀྲུང་གང་རུང་ལས། ལག་པ་བསྣོལ་བའི་ཐལ་མོས་དཔུང་པ་གཉིས་བསྡམས་ཏེ་ལུས་བཅུམས་པའོ། །མེ་ལོང་ཡེ་ཤེས་ཀྱི་གཟིགས་ལུགས་ནི། གཡས་ཕབ་ནས་མིག་མི་འགུལ་བར་རླུང་རབ་ཏུ་དལ་བ་ཅན་ནོ། །འདི་དག་གིས་རྩ་རླུང་རང་གཅུན་ནས་ཡེ་ཤེས་ངང་གིས་སྐྱེ་བའི་གནད་སྔ་མ་བཞིན་གསུངས་མོད་ཀྱང་ཡི་གེ་མང་བས་མ་བྲིས་སོ། །ལྟ་་སྟངས་འདི་ལྔ་ནི། འདས་རྗེས་དང༌། ཟངས་ཡིག་ཅན་དང༌། ལུས་གནད་གསང་བའི་སྒྲོན་མེ་ལས་ཁ་འཐོར་དུ་གསུངས་པ་དག་ཕྱོགས་གཅིག་ཏུ་བསྡོམས་ནས་བཀོད་པའོ། །ད་ནི་ལུས་ལ་བརྟེན་པ་སྒོའི་གནད་གཟིགས་་སྟངས་བཤད་པར་བྱ་བ་ལ། རྩ་བ་དང་ཡན་ལག་གི་གཟིགས་སྟངས་གཉིས་ལས། རྩ་བ་ལ་ལྔ་སྟེ། དང་པོ་ཆོས་སྐུའི་གཟིགས་སྟངས་མིག་གི་ཨ་འབྲས་གྱཻན་ལ་བཟློག་ནས་བལྟས་པས་དབྱིངས་རིག་གི་འཕེལ་ཆེ། ལོངས་སྐུའི་གཟིགས་སྟངས་ཐད་ཀར་བལྟས་པས་ཡེ་ཤེས་ཀྱི་སྣང་བ་མཐོང༌། སྤྲུལ་སྐུའི་གཟིགས་སྟངས་ཐུར་ལ་བལྟས་པས་འོད་ཁྱིམ་གྱི་སྒྲོན་མ་མཐོང༌།

མངོན་པར་བྱང་ཆུབ་ཀྱི་གཟིགས་སྟངས་ཁྲིད་ཅིང་ཟླུམ་པོར་བལྟས་པས་དབྱིངས་སྣང་གི་སྣང་བ་ཆེར་འཕེལ། རྡོ་རྗེའི་གཟིགས་སྟངས་ཀྱིས་ཟུར་ལ་བལྟས་པས་ཞིང་ཁམས་ཀྱི་རྒྱན་རྫོགས་པར་བྱེད་དོ། །དེ་ལྟར་ན་ཆོས་སྐུ་སེང་གེ་ལྟ་བུས་གྲོལ་གཞིའི་ཞིང་ལ་སྤྱོད། ལོངས་སྐུ་གླང་པོ་ལྟ་བུས་གྲོལ་སྣང་ཡེ་ཤེས་ལ་སྤྱོད། སྤྲུལ་སྐུ་དྲང་སྲོང་ལྟ་བུས་འཆར་ཚུལ་ཕྲིན་ལས་ལ་སྤྱོད། མངོན་བྱང་རི་དྭགས་ལྟ་བུས་འོད་གསལ་ཞིང་སྣང་ལ་སྤྱོད། རྡོ་རྗེ་མདའ་སྲོང་ལྟ་བུས་སྐུ་གསུམ་ལྷུན་གྲུབ་ལ་སྤྱོད་པར་བྱེད་དོ། །འདི་དག་ནི་སྒྲོན་མ་སྣང་བྱེད་དང༌། དབང་རྣམ་པར་ཕྱེ་བའི་ཕྲ་ཏིག་ལས་འབྱུང་བ་བཞིན་ནོ། །ཡན་ལག་གི་གཟིགས་སྟངས་ལ་ཡང་ལྔ་ལས། འདབ་ཆགས་ཀྱི་ལྡིང་སྟབས་ནི་ཅུང་ཟད་གྱེན་ལ་བལྟས་པས། ནམ་མཁའ་དང་བསྲེ་བ་ནི་ཆོས་ཀྱི་དབྱིངས་སོ། །སྟག་མོའི་མཆོངས་སྟབས་ནི་འཕྲེད་ལ་བལྟས་པས་ཐིག་ལེའི་དབུས་ན་བྱང་ཆུབ་སེམས་དཔའི་སྐུ་སྣང་བ་ནི་མེ་ལོང་ཡེ་ཤེས་སོ། །འབུ་སྲིན་གྱི་ནུར་འགྲོས་ནི་གཡས་ཟུར་དུ་བལྟས་པས་རང་སངས་རྒྱས་མཐོང་བ་སྟེ་མཉམ་པ་ཉིད་དོ། །གྱད་ཀྱི་དོར་སྟབས་ནི་གཡོན་ཟུར་དུ་བལྟས་པས་ཉན་ཐོས་མཐོང་བ་སྟེ་སོ་སོར་རྟོགས་པའོ། །རྒྱ་མདུད་ཀྱི་འདྲིལ་ལུགས་ནི། རིག་པ་མིག་ཏུ་བཅུག་ནས་ཐིག་ལེ་དང་མི་འབྲལ་བར་མི་གཡོ་མི་འཕྱུགས་པར་བལྟ་བ་སྟེ་སངས་རྒྱས་ཀྱི་སྐུ་སྣང་བ་ནི་བྱ་བ་གྲུབ་པའི་ཡེ་ཤེས་ཀྱི་གཟིགས་སྟངས་སུ་བཤད་དོ། །ལྟ་སྟངས་འདི་དག་ཀྱང༌། འདས་རྗེས་དང༌། ཕྲ་ཏིག་ལས་གསུངས་ཤིང་རླུང་རིག་གི་གནད་གལ་པོ་ཆེ་ཡོད་པས་ཅུང་ཟད་ཀྱང་མ་འཕྱུགས་པ་གལ་ཆེའོ། །མན་ངག་གཞན་ལས་མིང་དུ་མ་བཤད་ཀྱང་འདིར་མ་འདུས་པའི་གཟིགས་སྟངས་ཅུང་ཟད་ཀྱང་མེད་པ་ཡིན་ནོ། །གཟིགས་སྟངས་གང་ལ་ཡང་ཧ་ཅང་རྩོལ་བས་སྒྲིམས་ཤིང་བསྡམས་པ་ནི། རླུང་བཙན་ཐབས་སུ་གཅུན་པས་གེགས་སུ་འགྱུར་བའི་ཕྱིར་དལ་བུས་བྱ་བ་གནད་ཀྱི་དམ་ པའོ། །ལུས་ཀྱི་གནད་བསྟན་པའི་དུམ་བུ་སྟེ་དང་པོའོ།།

།། དོན་གཉིས་པ་ངག་གི་གནད་ལ་སྨྲ་བ་གཅད་པ་དང༌། རླུང་དལ་བས་སྟོང་པར་བྱ་བ་གཉིས་ལས། སྨྲ་བ་མ་བཅད་ན་ངག་གི་བརྗོད་པས་སེམས་འཁྲུགས་ཤིང༌། རྩོད་པ་དང་བཅས་པས་དུས་འདའ་བ་དང༌། སྒྲིབ་པར་འགྱུར་བ་དང༌། ཏིང་ངེ་འཛིན་ལས་ཉམས་པ་ལ་སོགས་པའི་ཉེས་པ་དུ་མ་ལ་རེག་པས་མི་སྨྲ་བ་ལ་བསླབ་བོ། །དེ་ཡང་དང་པོ་ལུང་སྟོང་ལ་སོགས་པའི་དབེན་པར་སོང་ལ། ཅི་ཙམ་བརྗོད་པར་འདོད་ཅིང་གང་ལ་ཞེན་པའི་སྨྲ་བརྗོད་དེ་ཉིད་བརྒྱ་སྟོང་དུ་མར་བརྗོད་ཅིང༌། འདས་མ་འོངས་ད་ལྟར་གྱི་བརྗོད་པའི་རྣམ་པ་རྣམས་དྲན་པས་བསླད་ན་སྐད་ཅིག་ཀྱང་མི་དལ་བར་བརྗོད་པས་ཐང་ཆད་པས་བརྗོད་སྙིང་མི་འདོད་པར་གྱུར་པ་ན། ཉིན་རེ་བས་ངག་ཇེ་ཉུང་ལ་གཏང་ལ་ཟླ་བ་གཅིག་ན་གཞན་དང་མི་སྨྲ་བ་དང༌། དེ་ནས་ཞག་བཅུ་ན་རང་གི་སྔགས་དང་ཁ་ཏོན་ཙམ་ཡང་མི་བརྗོད་པ་ལ་བསླབས་པས་བརྗོད་དུ་མེད་པའི་དོན་རྒྱུད་ལ་སྐྱེ་བར་བྱེད་དོ། །རླུང་དལ་བས་སྟོང་པར་བྱ་བ་ནི། འགྲོ་འོང་ལས་ཀྱི་རླུང་ནི་རང་སོར་བཞག་པས། རྟོག་ཚོགས་ཉོན་མོངས་པའི་རླུང་བག་ལ་ཞ་སྟེ། རིག་པ་ཡེ་ཤེས་ཀྱི་རླུང་དབྱིངས་སུ་འཁྱིལ་བ་ནི། གནད་གཅིག་ཏུ་ཡོད་པའི་ཕྱིར་རོ། །དེ་ཡང་གློ་བ་ན་འགྲོ་འོང་གི་རླུང་རྟའི་ཚུལ་དུ་ཡོད་པ་ལས། སྙིང་ནང་ན་རྩ་གྲོ་སོག་གི་སྦུག་མ་ཙམ་ན་ཚུར་ཡེ་ཤེས་ཀྱི་གདངས་ཞུགས་པ་མི་ལྟར་སོང་བ་གཉིས་འདྲེས་པས་སེམས་ཞེས་བྱ་བ་བྱུང་སྟེ། རླུང་ཟད་པ་དང༌། འགགས་པ་ན་རྟོགས་པ་འགགས་ནས། མི་རྟོག་པ་སིང་བག་དང་བཅས་པ་འོང་བ་ནི། དེའི་ཚེ་རླུང་རང་ཞི། ཡེ་ཤེས་ཀྱི་གདངས་སྙིང་ནང་ན་མི་གཡོ་བར་བཞུགས་པའི་གནད་ཀྱིས་སོ། །སྙིང་ནས་འཁོར་ལོ་བཞིའམ་ལྔར་ཡེ་ཤེས་ཀྱི་གདངས་ཞུགས་པ་ན། འཁོར་ལོ་བཞི་ནས་སྦྱང་བྱ་ལས་ཀྱི་རླུང་འགྱུ་བ་དང་བཅས་པ་དང༌། སྤྱོད་བྱེད་ཡེ་ཤེས་ཀྱི་རླུང་འགྱུ་བ་མེད་པ་དང༌། གདངས་ཉིད་སྦྱང་གཞི་རིག་པའི་ཡེ་ཤེས་སུ་ཞུགས་པས་སྣ་བུག་གཉིས་རོ་རྐྱང་གི་རྩ་ནས་ཞུགས་པའི་རླུང་འཁོར་ལོ་བཞིའི་རྩ་ནང་དུ་ཟིན་པས།

རྟོག་མེད་ཀྱི་ཡེ་ཤེས་སུ་འཆར་བ་ཡང་འགྱུ་བ་རང་ཐིམ་སྟེ། གློ་བའི་རླུང་ཐིམ་པ་དང་གནད་གཅིག་གོ །དེས་ན་ཁ་སྣའི་རླུང་དལ་བུས་རང་སོར་ཞི་བ་ལ་བསླབ་ཅིང༌། སྙིང་ཏིག་པས་རླུང་ཁ་ནས་དྲང་ཞིང་དལ་བུས་བྱ་བ་ལ་བསླབ་པ་ནི་གནད་དམ་པ་སྟེ། འདི་ལྟར་རྩ་རླུང་པ་གཞན་གྱིས་སྣ་ནས་དྲངས་པས་འཁོར་ལོ་བཞིར་་སྦྱང་བྱའི་རླུང་སྟོབས་སུ་གྱུར་ནས་གེགས་རྣམ་པ་སྣ་ཚོགས་སུ་འབྱུང་སྟེ། ཡེ་ཤེས་ཀྱི་རླུང་ཅུང་ཟད་ཟིན་ཡང་རྩ་བའི་ཡེ་ཤེས་སྙིང་ནང་ནས་འཕྲོས་པ་ངོས་ཀྱང་མ་ཟིན་ཆ་མེད་པས། འཁྲུལ་འཁོར་དང་དམིགས་པ་སྣ་ཚོགས་ལ་བརྟེན་དགོས་ཤིང༌། ཡོན་ཏན་སྐྱེ་བ་ལྟར་སྣང་ཡང༌། རྩ་བ་མ་ཆོད་པས་རྣལ་མ་ཞིག་མི་ཡོང་བའི་གནད་དེ་ཡིན་ནོ། །འདིར་ཁ་ནས་དྲངས་པས་གློ་བའི་རླུང་རང་དག གདངས་སྙིང་གར་རང་ཐིམ་ནས་གསལ་སྟོང་ཡེ་ཤེས་ཀྱི་ངང་ལས་མི་གཡོ་ཞིང༌། དེའི་གནད་ཀྱིས་འཁོར་ལོ་བཞིའམ་ལྔའི་གདངས་མི་གཡོ་བར་སྙིང་ནང་དང་འདྲེས་པར་རང་གསལ་བས། སྦྱང་བྱ་འགྱུ་བའི་རླུང་རྟོག་ཚོགས་དང་བཅས་པ་མ་སྤངས་པར་རང་སར་དག་ནས་འཁོར་ལོ་སོ་་སོ་ལ་བརྟེན་པའི་ཡོན་ཏན་མ་བཙལ་བར་ལྷུན་གྱིས་གྲུབ་སྟེ། འོད་གསལ་་དུ་གྲོལ་ནས་འགྲོ་བའི་གནད་དེ་ཡིན་ནོ། ། འདི་དག་ནི་སློབ་དཔོན་ཆེན་པོ་བི་མ་ལའི་ཡེ་ཤེས་གསང་ཏིག་ཏུ་བསྟན་པ་བཞིན། འཕྲོས་པར་བཤད་ནས་ལས་རླུང་སོར་གཞག་པ་དང༌། ཉོན་མོངས་པའི་རླུང་གནས་སུ་སྦྱང་བ་གཉིས། འཇུག་པ་གཅིག་གི་འདི་ལྟར་ཉམས་སུ་བླངས་ཏེ། དེ་ཡང་ལས་དང་པོ་པ་སྤྲོས་པ་ཤས་ཆེ་དུས་སུ་མངོན་སུམ་ལ་སྒོམ་དུས། རྣམ་རྟོག་་འཕྲོ་བ་རང་ཞི་བར་བྱ་དགོས་པས་ཡི་གེ་ཨ་རྣམ་པ་ལྔ་སོགས་དུས་གཅིག་ལ་བརྩེགས་མར་བསྒོམས་པས་འབྱུང་བ་ལྔ་གནད་ལ་ཕེབས་ཏེ། ཨའི་དོན་སྐྱེ་མེད་ལ་གནས་པའི་དོན་གྱི་ཕྱིར་རོ། །དང་པོ་ལྟ་སྟངས་དང༌། གཟིགས་་སྟངས་བསྟུན་ནས་རླུང་དལ་བུས་ཕྱིར་ཁ་ནས་སོང་བ་ནང་དུ་ཡང་དལ་བུས་བརྡུབས་ཏེ་དར་ཅིག་རྩོལ་ལ་ལྷོད་པའི་ངང་ནས་ཅུང་ཟད་འཐེན་ཏེ་གཟུང་ནས།

ནམ་མཁའ་ལ་མིག་བཏད་པའི་སར། ཨ་དམར་པོ་ ལྔ་བརྩེགས་པ་ལ་མ་ཡེངས་པར་སེམས་གཟུང་ཞིང་ཧུར་ཐོན་པས་རིག་ པ་སིང་བག་དང་བཅས་པ་འབྱུང་ངོ༌། །དེ་ནི་རྟོག་དཔྱོད་མེ་དང་འདྲ་བ་དག་པར་བྱེད་པས་བསམ་གཏན་དང་པོ་སྐྱེ་བའི་ཡན་ལག་སྟེ་མེ་རླུང་རང་ལོག་གི་དགོངས་པ་ཞེས་བྱའོ། །དེ་བཞིན་དུ་་དཀར་པོ་བཞི་བརྩེགས་ལ་གཏད་པས་ཉམས་དགའ་བདེ་ཆུ་དང་འདྲ་བ་དག་ནས། བསམ་གཏན་གཉིས་པ་སྐྱེ་བའི་ཡན་ལག་ཆུ་རླུང་རང་ཟད་ཀྱི་དགོངས་པ་ཞེས་བྱའོ། ། དེ་ནསཎམྱཊཎཌགྲཁྱཁྲཔྲཁྲདྲཁྱཁྲགྲདགྱམྱཨཀྱཎདཝགླདྲ་ལྗང་ཁུ་སུམ་བརྩེགས་ལ་གཏད་པས་དྲན་རྟོག་གི་གཡོ་བ་ཕྲ་མོ་རླུང་དང་འདྲ་བ་དག་ནས། བསམ་གཏན་གསུམ་པ་སྐྱེ་བའི་ཡན་ལག་འདེགས་རླུང་རང་ཟད་ཀྱི་དགོངས་པ་ཞེས་བྱའོ། །དེ་ནས་ཨྸ་སེར་པོ་གཉིས་བརྩེགས་ལ་གཏད་པས་དྲན་པས་བཅིངས་པའི་གཉེན་པོ་ལས་དག་ནས། བསམ་གཏན་བཞི་པ་སྐྱེ་བའི་ཡན་ལག་དྲན་གཞི་རང་ཟད་ཀྱི་དགོངས་པ་ཞེས་བྱའོ། །དེ་ནས་ཨ་མཐིང་ཀ་རྐྱང་པ་གཅིག་ལ་གཏད་པས་གཟུང་འཛིན་ཞེན་རྟོག་གི་དྲི་མ་སྤང་གཉེན་ཆ་དང་བཅས་པ་ལས་གྲོལ་ནས། གཟུགས་མེད་པ་དང་འགོག་པའི་ཡེ་ཤེས་རྣམ་པར་མི་རྟོག་པ་སྐྱེ་བའི་ཡན་ལག་ནམ་མཁའ་རང་ཟད་ཀྱི་དགོངས་པ་ཞེས་བྱའོ། །མན་ངག་འདི་དག་ནི་རྟོག་དཔྱོད་རགས་པ་ནས་གཟུང་སྟེ། དྲན་པ་དབྱིངས་་སུ་མ་དག་གི་བར་འབྱུང་བ་ལྔའི་རྡོས་པ་དང༌། འཛིན་རྟོག་དབྱིངས་སུ་ཐིམ་པར་བྱེད་པའི་གནད་གལ་པོ་ཆེའོ། །དེ་ཡང་དང་པོ་ཨ་ལ་ཤེས་པ་གཏད་ནས་དར་ཅིག་ནས་དམིགས་མེད་ཕྱམ་གྱིས་འགྲོ་བ་དེའི་ངང་དང་མི་འབྲལ་བ་ནི་ཉམས་སུ་མྱོང་བའོ། ། དེ་ལྟར་ཉམས་སུ་ལེན་པའི་དུས་སུ་འབྱུང་བ་འཁྲུགས་པ་དང་བྱིང་རྒོད་ཤས་ཆེར་གྱུར་ན། གནས་གསུམ་དུ་ཡི་གེ་གསུམ་བསྒོམ་ནས་རླུང་དྲང་བས་ཐོན་པར་གསུངས་ཀྱང༌། ལག་ལེན་ལ་ཚད་པའི་་དུས་སུ། བདེ་ཆེན་འཁོར་ལོའི་ཧཾ་ལས་ཐིག་ལེ་དཀར་བསིལ་བབས་པས་ནད་སོང་བར་བསྒོམས་ལ། རླུང་ཕྱིར་སངས་སངས་ཕུལ་ལ་ཕྱིར་གཟུང༌།

གྲང་བ་ལ་ལྟེ་བ་སྤྲུལ་པའི་འཁོར་ལོའི་རཾ་ལས་མེ་འབར་བས་བསྲེག་པར་བསམ་ལ། རླུང་ཁ་སྦྱར་ལ་ནང་དུ་གཟུང༌། བད་ཀན་ལའང་དེ་དང་འདྲ་བ་ལས། ཁྱད་པར་དུ་ལོངས་སྤྱོད་འཁོར་ལོའི་ཏྲཱཾ་ལས་བདུད་རྩི་བབས་པས་ནད་སངས་བར་བསམས་ཏེ། རླུང་ཕྱིར་གསུམ་གསུམ་ཕུལ་ལ། ནང་དུ་རེ་རེ་གཟུང༌། སེམས་རྒོད་ཅིང་པྲ་ཡས་ན་བདེ་སྐྱོང་འཁོར་ལོའི་ཧཾ་ལས། བདེ་དྲོད་འབར་བ་ལ་སེམས་གཟུང་ཞིང་རླུང་གཟུང༌། སྙོམས་དུས་ཏིང་ངེ་་འཛིན་ཇི་ལྟར་བྱས་ཀྱང་མ་སྐྱེས་ན་ཆོས་ཀྱི་འཁོར་ལོའི་ཧཱུཾ་ལས་སྤྱི་བོའི་དྭངས་མ་བབས་པར་བསམས་ཏེ་རླུང་ནང་དུ་བཟུང་བས། ནད་ཀུན་ཞི་ཞིང་ཏིང་ངེ་འཛིན་རང་ལུགས་སུ་སྐྱེ་བ་ཡིན་ནོ། །འདི་དག་ནི་གནད་དམ་པའོ། །འདིའི་དུས་སུ་ཡི་གེ་དེ་དག་ངག་ཏུ་ཡང་བརྗོད་ཅིང༌། ཧ་དང་ཧཱུཾ་དང་ཨ་མང་པོ་འདོན་པ་ནི་ཐབས་སོ། །རླུང་གནད་མེད་པར་བསྒོམས་ཀྱང་ཡེ་ཤེས་མྱུར་དུ་མི་འཆར་ཞིང་དལ་བ་འབྲས་བུ་ཆུང་བ་ཡིན་པས་གནད་ཤེས་ནས་སྒོམས་པ་གཅེས་སོ། །ངག་གི་གནད་བསྟན་པའི་དུམ་བུ་སྟེ། གཉིས་པའོ།། །། སྤྱི་དོན་གསུམ་པ་རིག་པའི་གནད་ལ་གདངས་ཀྱི་རིག་པ་དང༌། རིག་པའི་དངོས་ཉམས་སུ་བླང་བའི་གནད་གཉིས་ལས། དང་པོ་གདངས་ཉམས་སུ་བླངས་པས་རིག་པ་དངོས་ཀྱི་གཤེད་ཐོག་ཏུ་བཅོས་བསླད་མེད་པར་ཕེབས་པའི་ཕྱིར་རིག་གདངས་དངོས་ཁྲེགས་ཆོད་ཀྱིས་བསྟན་པ་དང༌། འོད་གདངས་ཐོད་རྒལ་གྱིས་བསྒོམ་པའོ། །དང་པོ་ནི། རིག་གདངས་རླུང་དང་འདྲེས་པའི་རྩལ་སེམས་སུ་ཤར་དུས་ལྟ་སྒོམ་སྤྱོད་འབྲས་བཞེས་ཉམས་སུ་་བླང་བ་ལས། དང་པོ་ལྟ་བ་རང་བྱུང་གི་ཡེ་ཤེས་རིག་སྟོང་ཆོས་སྐུའི་ངོ་བོར་་ཐག་གཅད་ནས། ཡར་སངས་རྒྱས་ལ་རེ་མི་ཆེ། མར་འཁོར་བ་ལ་དོགས་མི་ཟ། འཁོར་འདས་སེམས་ཀྱི་གནས་ལུགས་རིག་མ་རིག་ཏུ་ཤེས་པས། གང་ཤར་གྱི་རིག་པ། རིག་བདོ་བའི་དུས་སུ་སྤང་བླང་བཟང་ངན་མེད་པ། ཟངས་ཐལ་ཡེ་སངས་ཆེན་པོར་གདེང་འཆོས་པ་ནི་ངོ་རང་ཐོག་ཏུ་སྤྲད་པ་དང༌། ཐག་གཅིག་ཐོག་ཏུ་གཅད་པ་སྟེ།

བཟང་ངན་གཉིས་སུ་མེད་པའི་ཆ་ནས། ཡེ་ཤེས་ཟངས་ཐལ་གྱི་གཟེར་འཁོར་འདས་གཉིས་ཀྱི་བར་དུ་གདབ་པ་རྩྭ་དང་མེ་འཕྲད་པ་ལྟ་བུ་དང༌། ཡོད་མེད་ཕྱོགས་ཡན་དུ་ཤར་བས་ལྟ་བ་གྲོལ་ཡན་གྱི་གཟེར་རྟག་ཆད་གཉིས་ཀྱི་བར་དུ་གདབ་པ་བཞིན་དང་མེ་ལོང་འཕྲད་པ་ལྟ་བུ་ཡིན་ཏེ། ཆོས་ཐམས་ཅད་ཡེ་ནས་མ་གྲོལ་བ་མེད་པར་ཡེ་སངས་རྒྱས་སུ་རྟོགས་པས་གང་ཤར་ཆོས་ཉིད་དུ་སོང་བས་རི་རྒྱལ་གྱི་རྩེར་ཕྱིན་པས་དམའ་བའི་ལུང་ཕྲན་མཐོང་བ་ལྟ་བུ་ལ། རི་བོ་ཅོག་བཞག་གི་དགོངས་པ་ཞེས་བྱའོ། །གཉིས་པ་སྒོམ་པ་རང་གྲོལ་སོར་བཞག་སྣང་སེམས་ཆིག་ཆོད་དུ་གྲོལ་བ་དུ་མ་རོ་མཉམ་ཆེན་པོ་ནི། གང་ཤར་གང་སྣང་གི་ངོ་བོ་སྒོམ་པ་ཤར་ཐོག་ཏུ་བཅོས་བསླད་རེ་དོགས་མེད་པར་བཞག་པས་བྱིང་རྒོད་ཡེངས་པ་མེད་པའི་ངང་དུ་རོ་གཅིག་དུས། ཤར་སྣང་ཅེར་མཐོང་དུ་གྲོལ་བའི་ཆ་ནས་སྒྲོན་མ་རང་དག་གི་གཟེར་ཡུལ་སེམས་གཉིས་ཀྱི་བར་དུ་གདབ་པ་མུན་ཁུང་དུ་སྒྲོན་མེ་བཏེགས་པ་ལྟ་བུ་དང༌། བྱིང་རྒོད་་ཡེངས་པ་མེད་པར་སྒོ་ལྔ་ཐུག་ཕྲད་དུ་གྲོལ་བའི་ཆ་ནས། སྒོ་སྔ་རང་ཡན་གྱི་གཟེར་བྱིང་རྒོད་གཉིས་ཀྱི་བར་དུ་གདབ་པ་བུ་གཅིག་པུ་མ་དང་འཕྲད་པ་ལྟ་བུ་སྟེ། གང་ཤར་རོ་མཉམ་དུ་འདྲེས་པས་བློ་དངོས་གཉིས་མེད་དུ་གྲོལ་ཏེ་དྲན་བསམ་གཞི་ཐིམ་ལ་སོང་བ་རྒྱ་མཚོ་ཅོག་གཞག་གི་དགོངས་པ་རྒྱ་མཚོ་རླུང་གིས་མ་བསྐྱོད་པ་ལྟ་བུ་ལ་ཉིན་མཚན་དུ་གནས་པར་བྱའོ། ། གསུམ་པ་སྤྱོད་པ་སྐྱེས་གྲོལ་ཐུག་ཕྲད་རིས་མེད་དུ་སྦྱང་བ་ནི། དགག་སྒྲུབ་དང་རེ་དོགས་ཅི་བྱུང་དུས་སེམས་ལས་བྱུང་བ་སེམས་སུ་ཐིམ་ནས་རོ་མཉམ་རྗེས་མེད་གང་ཤར་ཐུག་ཕྲད་ལ་བཏང་བས་གང་ཤར་གྱི་ངོ་བོར་རང་དག་ཏུ་སོང་བས་གཉིས་ཆོས་སུ་མ་གྲུབ་པའི་ཆ་ནས། ངོ་བོར་རང་དག་གི་གཟེར་བློ་དངོས་གཉིས་ཀྱི་བར་དུ་གདབ་པ་སྟེ། དགོངས་པ་གཞི་ལ་འདྲེས་པ་ཡིད་མཐུན་པའི་ཕོ་མོ་འཕྲད་པ་ལྟ་བུ་དང༌། ཤར་བ་དེ་ཉིད་སྐད་ཅིག་ལ་ལྷན་གྱིས་གྲོལ་བའི་ཆ་ནས།

རིག་པ་ཆོས་མིན་གྱི་གཟེར་ཆོས་ཅན་ཆོས་ཉིད་ཀྱི་བར་དུ་གདབ་པ་རྟོག་དཔྱོད་དྲན་བསམ་ལས་འདས་པས་ཉི་ཟེར་དང་བ་མོ་འཕྲད་པ་ལྟ་བུ་སྟེ། གང་སྣང་ཡེ་སྟོང་ཡེ་གྲོལ་དུ་གནས་པས་གང་ཤར་སྣང་བའི་ངོ་བོ་བཅས་བཅོས་བྱ་མི་དགོས་ཏེ། ཆང་གིས་བཟི་བའི་སྣང་བ་དཔྱད་ར་མེད་པར་ཝལ་ལེ་སྣང་བ་ལྟ་བུ་ལ་བསླབ་པ་ནི། སྣང་བ་སྣང་ཐོག་ཏུ་གྲོལ་བ་གཟུ་བོའི་བློ་ཅན་ལྷ་ཁང་དུ་ཕྱིན་པ་ལྟར་རྒྱུ་མཚན་ཤེས་ལ་མ་ཆགས་པས་སྣང་བ་ཅེར་གཞག་གི་དགོངས་པ་ཞེས་བྱའོ། །བཞི་པ་འབྲས་བུ་རང་རྫོགས་ལྷུན་གྲུབ་ཆེན་པོ་ལ་རེ་དོགས་ཀྱི་འཕྲང་མི་བཅའ་བ་ནི། གདེང་གྲོལ་ཐོག་ཏུ་བཅའ་བ་སྟེ། གང་ཤར་རང་གྲོལ་གྱི་ངང་དེ་ཉིད་ཡེ་སངས་རྒྱས་པའི་ཆོས་སྐུར་ཕྱིན་པས། དེ་ལས་བཟང་དུ་འགྲོར་མེད་པའི་གདེང་དང་བཅས་པའི་ངང་ལ་གནས་པ་སྟེ། རང་རིག་ཆོས་སྐུར་མཐོང་བས་གང་ཤར་ཆོས་སྐུའི་རོལ་པ་ཐག་ཆོད་པའི་ཆ་ནས། ཆོས་སྐུ་ཡེ་རྫོགས་ཀྱི་གཟེར་སྣང་སྟོང་གཉིས་ཀྱི་བར་དུ་གདབ་པ་དབུལ་པོ་གཏེར་མཛོད་དང་འཕྲད་པ་ལྟ་བུ་སྟེ། འགྱུས་སམ། གནས་སམ། གང་བྱུང་གི་དུས་ཉིད་ནས་སྐུ་གསུང་ཐུགས་ཀྱི་ཡེ་ཤེས་སུ་བྱུང་བས་བཅོས་བསླད་མེད་པར་གཞག་པ་ནི་རིག་པ་སངས་རྒྱས་སུ་གདེང་འཆོས་པ་རིམས་ནད་བྱང་ནས་མི་ལྡོག་པའམ། བསི་ཤིང་གི་འབྲས་བུ་ལྟར་འབྲས་བུ་རྒྱུར་མི་ལྡོག་པ་སྟེ། སྣང་བ་ཅེར་བཞག་གི་དགོངས་པ་ཞེས་བྱའོ། །དེ་ལྟར་བསྟན་པ་ཐམས་ཅད་ཀྱང་ཐུགས་ཕྲད་རྗེས་མེད་དུ་གྲོལ་ནས། །སོར་གཞག་རེ་དོགས་མེད་པའི་ངང་དུ་འདུས་ཏེ། གཞི་ཁྲེགས་ཆོད་ཀྱི་ངོ་བོ་ཉམས་སུ་བླང་ཐབས་སོ། །དོན་གཉིས་པ་འོད་གསལ་ཐོད་རྒལ་གྱི་སྒོམ་པ་ནི། རིག་པ་བུམ་ནང་གི་མར་མེ་ལྟ་བུའི་འོད་གདངས་རྩ་ནས་མིག་ཏུ་འབྲེལ་བ་ནམ་མཁར་ཤར་བའི་འོད་དང༌། ཐིག་ལེའི་རྣམ་པ་སྣང་བ་ལ་ཉམས་སུ་ལེན་པ་སྟེ། དེ་ཡང་གནད་ཆེན་པོ་དྲུག་ལས། དང་པོ་རིག་པ་མི་གནས་པ་གནས་པར་བྱ་བའི་གདམས་ངག་གི་ཤེས་པ་བག་ལ་བཙལ་བ་ནི།

གཅིག་པུར་དབེན་པའི་སར་གནས་ཏེ་བྱ་བ་དགུ་ཕྲུགས་སུ་བཏང་ནས། ལུས་འདུག་སྟངས། མིག་གཟིགས་སྟངས། རིག་པ་འོད་སྣང་ལས་མི་འགུལ་བར་བྱས་ནས། སེམས་འཕྲོ་ན་ལུས་ཀྱི་ཡན་ལག་བསྐུམ། དབུགས་སྙིང་ཀར་གཟུང༌། རིག་པ་ལྟེ་བར་གཏད། མིག་བཙུམས་པས་དྲན་བསམ་འཕྲོ་འདུའི་རྟོག་པ་བབས་ཀྱིས་འགགས་པ་ནི་བུས་ཕ་འཚོལ་གྱི་གདམས་པ་ཞེས་བྱ་སྟེ། ཐབས་དེ་ཉིད་བུ་འདྲ་བས་ཤེས་རབ་གདོད་མའི་ངང་དུ་གནས་པར་བྱེད་པའི་ཕྱིར་རོ། །དེ་ལྟར་སྐྱེ་མེད་ནམ་མཁའ་ལྟ་བུའི་ངང་ལ་གནས་པ་དེ་ཡང་གཞན་ནས་བྱུང་བ་མ་ཡིན་ཏེ། ནང་གི་ཡེ་ཤེས་རང་སོར་སྙིང་ནང་ན་གནས་པའི་རང་བཞིན་གསལ་བ་ཡིན་ནོ། ། གཉིས་པ་རིག་པ་མ་ཟིན་པ་ཟིན་པར་བྱ་བའི་གདམས་ངག་གིས་གནད་རྣམ་པ་གསུམ་ལ་མཁས་པར་བྱ་བ་ནི། དབུགས་ཐུབ་ཐང་བཟུང་ནས་བཏང་སྟེ་ཡིད་ཀྱིས་ཉེར་གཅིག་རེའི་ཚད་དུ་བྱས་པས་ཤེས་པ་རང་སོར་གནས་ཤིང་འཕྲོ་འདུ་མེད་་དུས་རིག་པ་མིག་ལ་བཅུག །མིག་ནམ་མཁའ་ལ་གཏད་ནས་འོད་སྣང་ལ་ཧྲིག་གི་བཟུང་བས་དྲན་པ་གཞན་དུ་མ་ཡེངས་པར་བྱས་ལ། དེ་ནས་ཤེས་པ་སྙིང་ཀ་དང་མགྲིན་པ་དང་སྤྱི་བོར་གཏད་ཅིང་མིག་འོད་སྣང་ལ་བལྟས་པས་རྟོག་པ་ཞི་དུས། རིག་པ་མིག་ནས་མ་ཡེངས་པར་བལྟས་པས་ཞེན་འཛིན་རང་འགགས་སུ་འགྲོ་བ་ནི། སྡོད་པ་རྣམ་པར་དག་པའི་དགོངས་པ་མདའ་ཡིས་གཞུ་འཚོལ་གྱི་གདམས་ངག་ཅེས་བྱ་སྟེ། གནད་ཀྱི་མདས་མཉམ་གནས་འཕོ་འགྱུར་མེད་པའི་ངང་གིས་གཞུ་འཚོལ་བའི་ཕྱིར་རོ། །དེའི་ཚེ་རིགས་པ་རང་གནས་འཕྲོ་འདུ་མེད་པར་ཟིན་པ་ནི། རང་རིག་མཉམ་པའི་་ཡེ་ཤེས་སྙིང་ནང་ན་མི་གཡོ་བའི་དགོངས་པ་ཟིན་པ་ཡིན་ནོ། ། གསུམ་པ་རིག་པ་མི་བརྟན་པ་བརྟན་པར་བྱ་བའི་གདམས་ངག་གི་ཡུལ་དང་ཤེས་པ་བསྲེ་བ་ནི། འདུག་སྟངས་གསུམ་པོ་གང་རུང་ལ་གནས་པས། ཡེ་ཤེས་རང་གསལ་དུ་ཤར་ནས་གྲོལ་ས་ཟིན་པར་བྱེད་དེ། ཤེས་པ་རང་ཐོག་ཏུ་ཕབ་པས་ལུས་མི་འཕོ། མིག་ནམ་མཁའ་ལ་ཕབ་པས་དབྱིངས་མི་འཕོ། དབྱིངས་ངོ་བོའི་སྟེང་དུ་ཕབ་པས་ཡེ་ཤེས་ལྷུག་པའི་ངང་ལས་མི་འཕོ་བར་གནས་དུས།

བྱིང་བ་སྙམ་བྱེད་ན་མིག་ཧར་པོར་གྱེན་ལ་བལྟས་ཏེ་ཧ་དྲག་ཏུ་བརྗོད་པས་བསེང་ངོ༌། །དེ་ནས་མིག་ནས་རིག་པ་བཏོན་ནས་ནམ་མཁར་གཏད་པ་ནི་ཡུལ་དབྱིངས་ལ་བཙལ་བའི་ཐབས་ཏེ། ཐོབ་པ་རྣམ་པར་དག་པའི་དགོངས་པ་འབེམ་གྱིས་མདའ་འཚོལ་གྱི་གདམས་པ་ཞེས་བྱའོ། །དེ་་ཡང་འོད་སྣང་གི་འབེམ་ལ་བལྟས་པས་འོད་གསལ་རང་དྭངས་ཀྱི་མདའ་འཚོལ་བའི་ཕྱིར་རོ། །དེའི་ཚེ་བདེ་གསལ་མི་རྟོག་པའི་བསམ་གཏན་གྱི་ངང་ལ་བརྟན་པ་ཅུང་ཟད་ཐོབ་པ་ནི་གོམས་པའི་སྟོབས་ལས་འབྱུང་བའོ། །བཞི་པ་རིག་པ་མ་སྐྱེས་པ་སྐྱེས་པར་བྱ་བའི་གདམས་ངག་གིས། སྣང་བའི་ཚད་གཟུང་བ་ནི་རིག་པའི་གནད་སྒོ་མིག་ནས་སྐར་མདའ་ལྟར་ནམ་མཁའི་དབྱིངས་སུ་གདོན་པར་བྱ་སྟེ། དེ་ལ་མ་ཡེངས་པར་བལྟ་ཞིང༌། འོད་སྣང་་དུམ་བུ་དང་ཐིག་ལེ་སྐུ་ལ་སོགས་པའི་སྣང་བ་ཤར་བ་ལ་གཏད་པས། རྟོག་མེད་འོད་གསལ་ཀྱི་ཡེ་ཤེས་ཁོང་ནས་འཆར་ཞིང་དེའི་ངང་ལ་སྒོམ་དུས་རླུང་་འོག་སྒོ་ནས་ཡར་འཐེན། རིག་པ་ནམ་མཁར་གཏད་པས་སྣང་བ་འཕྲལ་ལ་མཆེད་པ་སྟེ། སྣང་བ་དེ་ཀུན་ཇེ་དལ་ལ་ཁྲིད་ཅིང་བཞག་པ་ནི། འདབ་ཆགས་ཀྱི་ལྡིང་ལུགས་ཞེས་བྱ་སྟེ། དང་པོ་འོད་དུ་སྣང༌། གཉིས་པ་ཐིག་ལེར་འཆར། གསུམ་པ་སྐུར་གྱུར་པ་ལ་སོགས་པ་རིམ་གྱིས་མཆེད་པ་ནི། རིག་པ་དྲན་གཞི་ཟད་པས་འོད་གསལ་འདུ་འབྲལ་མེད་པ་སྟེ། འཇུག་པ་རྣམ་པར་དག་པའི་དགོངས་པ་ཆུང་མས་ཁྱོ་ཚུལ་གྱི་མན་ངག་ཅེས་བྱ་སྟེ། གདོད་མའི་ངང་དུ་ད་ལྟར་གྱི་དྲན་རིག་འཇུག་པ་ཐབས་ཀྱི་ཆུང་མས་སྐུ་གསུམ་་འདུ་འབྲལ་མེད་པའི་ཁྱོ་འཚོལ་བའི་ཕྱིར་རོ། །དེའི་ཚེ་ཕྱི་སྣང་བའི་རྟགས་་འོད། ནང་རིག་པའི་རྟགས་ཏིང་ངེ་འཛིན་ལ་སོགས་པ་བསྐྱེད་པ་ནི་འོད་གསལ་མ་བུ་འདྲེས་པའི་རྟགས་ཡིན་ནོ། ། ལྔ་པ་རིག་པ་མ་ཤེས་པ་ཤེས་པར་བྱ་བའི་གདམས་ངག་གི་དྲོད་ཚད་གཏན་ལ་དབབ་པ་ནི། ནང་ན་རིག་པ་ནི་འོད་དུ་ཡོད་པའི་རྟགས་ཕྱིར་རྡོ་རྗེ་ལུ་གུ་རྒྱུད་དུ་ཤར་བ་ཡང་གདོད་མ་ནས་དེ་ལྟར་ཡོད་ཀྱི།

གློ་བུར་བ་མ་ཡིན་ཏེ། འོད་རྩའི་གདངས་ཡེ་ནས་་ཡོད་པའི་སྣང་བ་ལ་ངོ་སྤྲད་ནས། དེ་ཉིད་ལ་བལྟ་ཞིང་བྱིང་རྒོད་མེད་པ་སྒེག་མོ་མེ་ལོང་བལྟ་བ་ལྟར་བསླབ་ཅིང༌། དབྱིངས་སྣང་གི་དབུས་དང་མ་བྲལ་བས་དང་པོ་སྨིན་མཚམས་ལས་ཕྱིས་ཇེ་རིང་དུ་བལྟ་བ་ནི། རིག་པ་དབྱིངས་དང་སྦྲེལ་པའི་ཐབས་ཏེ། གསལ་བ་རྣམ་པར་དག་པའི་དགོངས་པ་བུ་མོས་ཕ་འཚོལ་གྱི་མན་ངག་ཅེས་བྱའོ། །དེ་ཡང་རིག་གདངས་རྡོ་རྗེ་ལུ་གུ་རྒྱུད་བུ་མོ་ལ་བལྟས་པས། དེའི་སྙིང་ནང་གི་ཡེ་ཤེས་མི་གཡོ་བའི་དགོངས་པ་ལ་གནས་པའི་ཕྱིར་རོ། །དེའི་ཚེ་རིག་གནད་ཤེས་པས་འོད་གསལ་གྱི་ངང་དུ་གནས་པ་ནི་ཐབས་ཀྱི་དམ་པའོ། །དྲུག་པ་རིག་པ་མ་གྲོལ་བ་གྲོལ་བར་བྱ་བའི་གདམས་ངག་གིས་སྐུ་གསུམ་གྱི་ས་ལ་གོམས་པར་བྱ་བ་ནི། ཆོས་སྐུ་འོད། ལོངས་སྐུ་ཐིག་ལེ། སྤྲུལ་སྐུ་ཟེར་གདངས་སུ་ལུས་ལ་གནས་པ་ལས། ཆོས་སྐུའི་གནད་དུ་དབྱིངས་ལ་བལྟ་བ་མ་ཡེངས་པ། ལོངས་སྐུའི་གནད་རྩ་ཡིན་པས་ལུས་ཀྱི་འདུག་སྟངས་གཟིར་བ། སྤྲུལ་སྐུའི་གནད་སྒོ་ཡིན་པས་གཟིགས་སྟངས་གང་རུང་ལ་བལྟས་པས། ནམ་མཁར་་འོད་དབྱིངས་ཐིག་ལེ། ཟེར་གདངས་ལུ་གུ་རྒྱུད་དང་བཅས་པར་རང་སྣང་བ་ནི། གྱད་རྩལ་པོ་ཆེས་མདའ་འཕངས་པ་ཕྱིར་མི་ལྡོག་པ་ལྟར། རིག་པ་སྐུ་གསུམ་གྱི་སྣང་བ་ལས་མི་ལྡོག་པའི་ངང་དུ་གནས་དུས། དབྱིངས་རིག་གི་སྣང་བ་དེ་ལ་མ་ཞེན་པས་རང་གསལ་འཛིན་མེད་ཆེན་པོར་དྲིལ་ནས་བལྟ་བ་ནི་དུག་སྦྲུལ་གྱི་མདུད་ལུགས་ཏེ། སྣང་རིག་རང་གིས་རང་གྲོལ་བའི་ཕྱིར། རང་གྲོལ་ཐབས་ཀྱི་རྒྱལ་པོ་སྟེ། སྣང་བ་དེ་ཡང་འབྱུང་བཞི་ཟད་པའི་ཆ་ནས་དག་པ་རྣམ་པར་དག་པའི་དགོངས་པ་རྗེ་ཡིས་འབངས་འཚོལ་གྱིས་གདམས་ངག་ཅེས་བྱ་བ་སྟེ། སྐུ་གསུམ་རང་སྣང་གི་རྗེས་དང་གནས་་སོར་བཞག་གི་ཏིང་ངེ་འཛིན་འབངས་དང་འདྲ་བ་ཚོལ་བའི་ཕྱིར་རོ། །དེའི་ཚེ་འབྲས་བུ་ཡེ་དག་གདོད་མའི་ངང་དུ་རང་གནས་སུ་སོང་བ་ནི། ཡེ་གྲོལ་ཆེན་པོའི་དགོངས་པ་ཆོས་ཉིད་ཟད་པའི་ངང་དུ་ཕྱིན་པ་ཞེས་བྱའོ།

།འདི་དག་ནི་རྡོ་རྗེ་སེམས་དཔའ་ཞལ་མཐོང་གི་གནད་ཡིག་ལས་གསལ་བར་ཕྱེ་སྟེ། ཤིན་ཏུ་ཟབ་པའི་ཡང་ཟབ་ཆེན་པོའོ། ། དོན་གཉིས་པ། རིག་པ་དངོས་ཉམས་སུ་བླང་བ་ནི། གདངས་གཉིས་ཀྱི་ཚེ་ཡང་ཡོད་ལ་གཞན་དུའང་ཡོད་་དེ། དོན་ལ་རིག་པའི་ངོ་བོ་སྟོང༌། རང་བཞིན་གསལ། ཐུགས་རྗེ་འགགས་མེད་ཆེན་པོར་འཆར་བའི་ངོ་བོ་ཤེས་ནས། དེའི་ཐོག་ཏུ་བཅོས་བསླད་མེད་པར་བཞག་དུས་སྟོང་གསལ་སྤྲོ་བསྡུ་དང་བྲལ་བའི་ངོ་བོ་ཁོང་ནས་་འཆར་ཏེ། ངོ་བོ་སྟོང་ཉམས་ནམ་མཁའ་ལྟ་བུའི་རྟོགས་པ་མི་རྟོགས་པའི་ངང་དང་བཅས་པ། རང་བཞིན་གསལ་ཉམས་ཉི་ཟླ་ལྟ་བུའི་སྒོམ་པ་ཉིན་མཚན་ཁ་སྦྱོར་སིང་བག་དང་བཅས་པ། ཐུགས་རྗེ་རིག་ཉམས་ཤར་གྲོལ་་ཐུག་ཕྲད་སྤྱོད་པའི་ངོ་བོ་ཆུ་དང་རླབས་སམ་སྦྲུལ་མདུད་ལྟར་རང་གྲོལ་བདེ་བའི་ངར་དང་བཅས་པ་སྐྱེ་དུས་དང༌། ཐ་མལ་གྱི་ཤེས་པ་རང་སོར་བཞག་་དུས་ལ་སོགས་པ་ཐམས་ཅད་ན། རིག་པའི་ཡེ་ཤེས་འབྲལ་མེད་དུ་གནས་པ་ཤེས་ཐོག་ནས་བསྐྱང་བ་ངོས་བཟུང་ལ་ལམ་དུ་ཁྱེར་བའོ། །རིག་པ་ལ་་དབྱེ་ན་ལྔ་ལས། མཚན་ཉིད་འཛིན་པའི་རིག་པ་ཞེས་རིག་པའི་ཆ་ནས་བཏགས་པ་མ་རིག་པ་ལས་ལྡོག་པ་དང༌། གཞི་འཛིན་པའི་རིག་པ་ལུས་ལ་གནས་དུས་ཤེས་པ་ཐམས་ཅད་ཀྱི་འཆར་གཞིར་གནས་པ་དང༌། གཞི་གནས་ཀྱི་རིག་པ་ངོ་བོ་རང་བཞིན་ཐུགས་རྗེ་གསུམ་དུ་དབྱེར་མེད་དུ་གནས་པའི་ཆ་དང༌། ལྷག་མཐོང་གི་རིག་པ་རྡོ་རྗེ་ལུ་གུ་རྒྱུད་འོད་སྣང་དང་བཅས་པའི་ཆ་ནས་དང༌། ཐོད་རྒལ་གྱི་རིག་པ་ཆོས་ཉིད་ཀྱི་ངང་ལ་ཕྱམ་གྱིས་སོང་དུས་སྤྲོས་བྲལ་ནམ་མཁའ་ལྟ་བུའོ། །རིག་པ་དེ་ཡང་ཟད་པའི་ཆ་ལ་བཏགས་ཏེ། དེ་ཐམས་ཅད་ཀྱང་གནས་སྐབས་ཀྱི་ཆའམ། ལྡོག་པ་ཐ་་དད་ནས་སོ་སོར་བཏགས་ཀྱང་དོན་ལ་ངོ་བོ་གཅིག་སྟེ། མུན་པ་སེལ་བས་སྣང་བྱེད་དང༌། པདྨོ་འབྱེད་པས་པདྨོའི་གཉེན་དང༌། རླུང་རྟ་བདུན་གྱིས་བསྐྱོད་པས་རྟ་བདུན་དབང་པོ་ལ་སོགས་པ་ཉི་མ་གཅིག་གི་ཆའམ་ལྡོག་པ་ནས་བཏགས་པ་བཞིན་ནོ། །མདོར་ན་རིག་པའི་གནས་སྙིང༌།

ངོ་བོ་སྐུ་དང་་ཡེ་ཤེས་འདུ་འབྲལ་མེད་པ། རྩལ་སེམས་དང་འོད་གསལ་གྱི་སྣང་བ། ཡུལ་དག་དང་མ་དག་ཐམས་ཅད་ལ་ཁྱབ་པར་འཇུག་པ། གནས་ལུགས་་འཕོ་འགྱུར་བཟང་ངན་མེད་པས་འཁོར་འདས་ཀུན་ལ་ཁྱབ་པ། ཐབས་དུ་མས་མཚོན་ནས་ངོ་བོ་བཅོས་བསླད་མེད་པའི་དགོངས་པར་འཇོག་པ། འབྲས་བུ་རང་ངོ་ཡེ་དག་ལ་ཡང་དག་གི་དག་པ་གཉིས་ལྡན་མཐར་ཐུག་པ། གདོད་མའི་གྲོལ་ས་ལ་ཐུགས་པར་ཕྱིན་པ་སྟེ། ཡེ་སངས་རྒྱས་ལ་ཡང་སངས་རྒྱས་པའི་གནས་ལུགས་ཞེས་བྱ་བའི་དགོངས་པ་མཐའ་གྲོལ་ཀློང་ཡངས་ཆེན་པོར་ཤེས་པར་བྱའོ། །དེ་ལྟར་སྙིང་ཏིག་འོད་གསལ་སྙིང་པོའི་གནད། །བླ་མའི་ལུང་ལ་བརྟེན་ནས་བཀོད་པ་དེས། །འགྲོ་ཀུན་བྱང་ཆུབ་སྙིང་པོ་ལ་རེག་ནས། །སྐུ་དང་ཡེ་ཤེས་ལྷུན་གྱིས་གྲུབ་པར་ ཤོག །སྙིང་པོའི་འོད་གསལ་སྙིང་ཐིག་བསྒོམ་འདོད་ཀྱང༌། །འདི་འདྲའི་གནད་འདི་དེང་སང་མཐོང་བ་དཀོན། །དེ་བས་མྱུར་དུ་འོད་གསལ་འགྲུབ་འདོད་ན། ། ཡི་གེ་འདི་ཉིད་སྙིང་བཞིན་གཅེས་པར་ཟུངས། །གངས་རི་ཐོད་དཀར་ཨོ་རྒྱན་རྫོང་གནས་སུ། །རང་བཞིན་རྫོགས་པ་ཆེན་པོའི་རྣལ་འབྱོར་པ། །ཀློང་ཆེན་རབ་འབྱམས་བཟང་པོས་བཀོད་པ་སྟེ། །སྐལ་ལྡན་སྙིང་གི་བུ་རྣམས་དགའ་བར་མཛོད། །རྫོགས་པ་ཆེན་པོ་གསང་བ་སྙིང་ཏིག་གི་གདམས་པ། གནད་གསུམ་ཆོས་ཉིད་འཁོར་ལོ་ཞེས་བྱ་བ་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། །དགེའོ། །དགེའོ། །དགེའོ།། །།

མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༡༠༽གནད་གསུམ་ཆོས་ཉིད་ཀྱི་འཁོར་ལོ། - PAGE 132 -- PAGE 129 -- PAGE 117 - ཎམྱཊཎཌགྲཁྱཁྲཔྲཁྲདྲཁྱཁྲགྲདགྱམྱཨཀྱཎདཝགླདྲཎམྱཊཎཌགྲཁྱཁྲཔྲཁྲདྲཁྱཁྲགྲདགྱམྱཨཀྱཎདཝགླདྲ