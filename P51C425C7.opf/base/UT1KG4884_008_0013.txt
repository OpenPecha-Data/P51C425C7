༄༅། །ཟབ་དོན་སྙིང་པོ་ཞེས་བྱ་བ་བཞུགས་སོཿ

ཤོག་སེར་སྐོར༔ ༈ EMBED Photoshop.Image.7 \s ཟབ་དོན་སྙིང་པོ་ཞེས་བྱ་བ༔ དཔལ་དུས་ངེས་པའི་ལྷ་ལ་ཕྱག་འཚལ་ལོ༔ རྣལ་འབྱོར་འབྲས་བུ་ཚེ་གཅིག་ངེས་པའི་ལུང་༔ སྙིང་པོའི་དོན་འདི་ཀུན་གྱིས་མ་རྟོགས་ཤིང༔ དྲི་མེད་འོད་གསལ་དེ་ཉིད་མཐོང་བྱའི་ཕྱྀར༔ ཡེ་ཤེས་འོད་ཀྱི་སྣང་བ་བསྟན་པར་བྱ༔ འདི་ལ་གསུམ་སྟེ༔ མ་དག་པ་སྤྲུལ་པ་སྐུའི་ཞིང་སྣང་༔ དག་པ་ལོངས་སྤྱོད་རྫོགས་པའི་སྐུའི་ཞིང་སྣང་༔ ཤིན་ཏུ་རྣམ་པར་དག་པ་ཆོས་སྐུའི་ཞིང་སྣང་ངོ་༔ དང་པོ་ལ་གསུམ་ལས༔ ཞིང་སྣང་ངོས་གཟུང་བ་ནི༔ རྡོས་བཅས་སྒྱུ་ལུས་ཀྱི་ཕུང་པོ་ལ༔ རིག་པ་བརྟེན་པ་ཚུན་ཆད་དེ༔ ངོ་བོ་མ་དག་པ་གཏི་མུག༔ རང་བཞིན་མ་དག་པ་ཕྱི་ཡུལ་སྣང་དང་༔ ནང་སྒྱུ་ལུས༔ ཐུགས་རྗེ་མ་དག་པས་གཟུང་འཛིན་གཉིས་སྣང་གི་རྟོག་པའོ༔ དེས་ལས་བསགས་པས་འཁོར་བའི་འཁྲུལ་སྣང་༔ སྡུག་བསྔལ་འཁོར་བའི་ལས་བྱེད་དོ༔ གཉིས་པ་ངོ་སྤྲད་པ་ནི༔ ད་ལྟ་མ་དག་པ་སྤྲུལ་པའི་ལུས་ལ༔ ལོངས་སྐུ་དང་ཆོས་སྐུ་ཅི་ལྟར་ཡོད་ན༔ དཔེ༔ དོན༔ རྟགས་གསུམ་ལས༔ དཔེ་མཚན་མོ་སྤྲིན་དང་བྲལ་བའི་ཟླ་བ་ཉ་བར་རྒྱུ་སྐར་གྱིས་བསྐོར་བ་ལྟ་བུ་སྟེ༔ དོན་ཙིཏྟ་རིན་པོ་ཆེའི་དབུས༔ འོད་རྩ་ཤེལ་གྱི་ཁང་པ་ན༔ རིག་པའི་ངོ་བོ་སྟོང་༔ རང་བཞིན་གསལ༔ ཐུགས་རྗེ་རིག་པའི་སྙིང་པོ་ཅན༔ འོད་ལྔའི་གདངས་དང་བཅས་པའི་ཟེར་གདངས་ལུས་མགོ་མཇུག་གི་རྩ་བྲན་རྣམས་ན་སྐར་མ་ལྟར་ཐིག་ལེ་ཐིག་ཕྲན་དུ་གནས་པའོ༔ རྟགས་ནི་མུན་སྲོས་མཚམས་སུ༔ མིག་གཉིས་དྲག་ཏུ་མནན་ནས་བལྟས་པས་སྟེང་འོག་ཕྱོགས་མཚམས་ཐམས་ཅད་ཐིག་ལེ་ཐིག་ཕྲན་དུ་སྣང་ང ོ༔ གསུམ་པ་ཉམས་སུ་བླང་བ་ལ་གསུམ་ལས༔ ངོ་བོའི་བླང་ཚུལ་ནི༔ ནམ་མཁའ་སྤྲིན་དང་བྲལ་བ་ལ་རིག་པ་གཏད་ནས༔ མིག་མི་འགུལ་བར་བལྟས་པས༔ སྟོང་གསལ་སྤྲོས་པ་དང་བྲལ་བའི་ཡེ་ཤེས༔ ཤེས་རབ་རང་བྱུང་གི་སྒྲོན་མ་ཇི་ལྟར་མཉམ་པར་གཞག་པའི་བར་ལ་གནས་སོ༔ དེ་ཉིད་ཉིན་མཚན་མེད་པར་ཉམས་སུ་བླང་ངོ་༔ ཀ་དག་གི་ངང་ལ་ད་ལྟ་གནས་པའོ༔

རང་བཞིན་གྱིས་བླང་ཚུལ་ལ༔ ཉིན་མོ་ལྟ་སྟངས་གང་རུང་གིས་འོད་གསལ་བལྟ་ཞིང་༔ ཉི་མ་ནུབ་ནས་མུན་སྲོས་ཀྱི་བར་ཐང་མཚམས་ཀྱི་ནམ་མཁའ་ལ་བལྟས་པས༔ སྔ་མ་བས་བདེ་གསལ་མི་རྟོག་བའི་ཡེ་ཤེས་འཕེལ་ཞིང་༔ མཚན་མོ་མུན་ནག་པོར་གུང་འཛུབ་ཀྱིས་རྒྱ་མཚོ་བག་རེ་གཏེམས་ཏེ༔ འོད་ཀྱི་སྣང་བ་ཁྲ་མེར་བྱུང་དུས་མཛུབ་མོས་བཏང་ལ་བར་སྣང་ལ་བལྟས་པས༔ འོད་ལྔའི་སྣང་བ་ཐིག་ལེ་དང་བཅས་པ་གསལ་ལོ༔ དེ་ཉིད་ལ་བལྟ་ཞིང་ཉམས་སུ་བླངས་པས་ཞག་བདུན་ན༔ སྣང་སྲིད་འོད་སྣང་དུ་འཆར་རོ༔ དེ་ཡང་ཕྱི་རུ་སྣང་བ་ལ་བལྟས་པས༔ ནང་དུ་སྟོང་པའི་ཡེ་ཤེས་འཆར་བ་ནི༔ བདེན་གཉིས་ཆུ་ཟླ་ལྟར་རྟོགས་ཏེ༔ འཁོར་འདས་མཉམ་ཉིད་དུ་གྲོལ་བའོ༔ ཐུགས་རྗེའི་ཉམས་སུ་བླང་ཚུལ་ནི༔ འགྱུ་དྲན་གྱི་རྣམ་རྟོག་རྨི་ལམ་གྱི་ཤེས་པ་ལྟར་འཁྱེར་བ་སྟེ༔ དགག་སྒྲུབ་ཀྱི་རོལ་པ་ཅི་ལྟར་ཤར་ཡང་༔ དེར་འཛིན་མེད་པས་སྔ་ཕྱིའི་རྟོག་པ་འཕྲོ་མི་མཐུད༔ ད་ལྟར་རྟོག་པ་བླང་དོར་གྱི་སྒྲོག་ཏུ་མི་འཆིང་༔ ཡུལ་ཇི་ལྟར་སྣང་ཡང་བློས་དེ་ལྟར་མི་འཛིན་པའོ༔ དེའང་སྣང་བས་བཅིང་པ་མ་ཡིན་ཏེ༔ གཟུང་བས་གཅིངས་པའོ༔ འདི་ཡིན་གྱི་གཟའ་གཏད་རང་སར་གྲོལ་ན༔ ཆོས་ཉིད་ཀྱི་རོལ་པ་གཟིགས་མོར་ཆེ་བ་ཡིན་ནོ༔ ཐམས་ཅད་རྨི་ལམ་སྒྱུ་མ་ལྟར་ཤེས་པས༔ འཁོར་བ་མ་སྤངས་གནས་སུ་དག་སྟེ༔ བདེན་རྫུན་འཁྲུལ་པའི་རྩ་བ་བརླག་པའོ༔ སྤྱོད་ལམ་ཐམས་ཅད་དུ་གཏད་མེད་ལ་འཛིན་མེད་ཀྱི་ལམ་ཁྱེར་བྱས་ན༔ ཐུགས་འཕྲད་ལམ་གྱི་རྟ་ཕོ་ཞོན་ནས་ཐར་པའི་གྲོང་དུ་ད་ལྟ་ཕྱིན་པའོ༔ མདོར་ན་ངོ་བོ་སྟོང་པ་ཕྱོགས་ལྷུང་མེད་པ༔ རང་བཞིན་གསལ་ལ་ཅི་ཡང་སྣང་བ༔ ཐུགས་རྗེ་མ་འགགས་པ་ཀུན་ཁྱབ་ཆེན་པོ༔ དུས་གསུམ་གཞི་རྫོགས་འཕོ་འགྱུར་མེད་པར་ཤེས་པར་བྱའོ༔ གཉིས་པ་དག་པ་ལོངས་སྐུའི་ཞིང་སྣང་ལའང་གསུམ་སྟེ༔ ངོས་གཟུང་བ་ནི༔ ནམ་མཁའ་འོད་གསལ་ལ་ཐིམ་པ་ནས༔ ལྷུན་གྲུབ་ཀྱི་སྣང་བ་ཚུན་ཆད་དེ༔ ངོ་བོ་དག་པས་སྟོང་ལ་སྤྲོས་པ་དང་བྲལ༔ རང་བཞིན་དག་པས་སྣང་བ་ངོས་གཟུང་དང་བྲལ༔

ཐུགས་རྗེ་དག་པས་རིག་པ་གཟུང་འཛིན་དང་བྲལ་བའོ༔ དེས་ལོངས་སྐུའི་ཞིང་ཁམས་མངོན་དུ་གྱུར་ཏེ༔ འོག་མིན་དུ་མངོན་པར་རྫོགས་པར་སངས་རྒྱ་བར་བྱེད་པའོ༔ གཉིས་པ་ངོ་སྤྲད་པ་ལ་གསུམ་ལས༔ དཔེ་མདང་སུམ་གྱི་རྨི་ལམ་ལྟར༔ དོན་སྣ་ཚོགས་སུ་སྣང་ཡང་རང་བཞིན་མ་གྲུབ་པའོ༔ རྟགས་རྩེའུ་ཆུང་གཏེམས་པས་ཉིན་སྣང་སྐད་ཅིག་ལ་འགགས་པས་ཤེས་སོ༔ གསུམ་པ་ཉམས་སུ་བླང་ཚུལ་ལ་གསུམ་ལས༔ ངོ་བོ་ནི་ད་ལྟ་ཀ་དག་ལ་འདྲིས་པར་བྱས་པས་འོད་གསལ་སྐད་ཅིག་དང་པོ་ལ༔ ནམ་མཁའ་ལྟ་བུའི་སྣང་བ་ཤར་དུས༔ སྔར་གོམས་པའི་འོད་གསལ་དང་འདྲེས་ནས་བར་དོ་མེད་པར་སངས་རྒྱའོ༔ རང་བཞིན་ད་ལྟ་འོད་གསལ་འདྲིས་པར་བྱས་པས༔ ཟུང་འཇུག་ལ་སོགས་པར་སྣང་བའི་འོད་གསལ་ཤར་དུས༔ སྔར་གོམས་པའི་རང་བཞིན་གྱི་འོད་གསལ་དང་འདྲེས་ནས་སངས་རྒྱའོ༔ ཐུགས་རྗེ་ནི་ད་ལྟ་ཤར་གྲོལ་ལ་འདྲིས་པར་བྱས་པ་སྲིད་པའི་བར་དོ་ཤར་དུས་སྔར་གོམས་པའི་ཐུགས་རྗེའི་འོད་གསལ་དང་འདྲེས་ནས༔ མངལ་སྒོ་མི་འགྲིམ་པར་དེ་ཉིད་དུ་རང་བཞིན་སྤྲུལ་སྐུའི་ཞིང་དུ་སངས་རྒྱའོ༔ གསུམ་པ་ཤིན་ཏུ་རྣམ་པར་དག་པ་ཆོས་སྐུའི་ཞིང་སྣང་ལ་ཡང་གསུམ་ལས༔ ངོས་གཟུང་པ་ནི༔ ལྷུན་གྲུབ་གདོད་མའི་གཞིར་ཐིམ་ནས༔ ཆོས་སྐུ་རོག་ཅིག་ཏུ་གྱུར་པའི་གནས་སྐབས་ན༔ ནང་གསལ་སྤྲོས་པའི་མཐའ་དང་བྲལ་བ་སྟེ༔ ངོ་བོ་ཤིན་ཏུ་དག་པས་སྐྱེ་མེད་བསམ་དོ་ལས་འདས༔ རང་བཞིན་ཤིན་ཏུ་དག་པས་ནང་གསལ་སྐུ་གསུམ་འདུ་འབྲལ་མེད༔ ཐུགས་རྗེ་ཤིན་ཏུ་དག་པས་རིག་པ་རྣམ་ཤེས་ཀྱི་ཚོགས་རྣམ་པར་དག་པ༔ ཀུན་གཞི་ཆོས་སྐུར་དག་པས་ལས་དང་བག་ཆགས་ཀྱི་མཐའ་སྟོང་པའོ༔ གཉིས་པ་ངོ་སྤྲད་པ་ལ་གསུམ་ལས༔ དཔེ་གནམ་སྟོང་གི་ཟླ་བ་ལྟར༔ དོན་མི་སྣང་ལ་རང་བཞིན་མེད་པས༔ དུས་གསུམ་གྱི་སངས་རྒྱས་ཐམས་ཅད་ཆོས་སྐུའི་ཕོ་བྲང་ན་གཅིག་གི་གཅིག་མི་གཟིགས་པར་བཞུགས༔ རྟགས་ཆོས་ཉིད་ལ་མཉམ་པར་གཞག་དུས་སྣང་སྟོང་སྤྲོས་པ་དང་བྲལ་བར་ཤེས་སོ༔ གསུམ་པ་ཉམས་སུ་ཇང་ཚུལ་ནི༔

ནམ་མཁའ་སྤྲྀན་མེད་པ་ལ་བལྟས་པས་ངོ་བོ་སྟོང་པ༔ གཟའ་སྐར་ལྷུན་གྲུབ་ལ་བལྟས་པས་རང་བཞིན་གསལ་བ༔ གང་སྣང་ཅོག་བཞག་ལ་བལྟས་པས༔ རིག་པ་མི་འཕྲོ་བར་གནས་པའོ༔ དེ་ཉིད་གོམས་པས་ཀ་དག་གི་གྲོལ་གཞི་ལ་མཐར་ཕྱིན་ནས༔ ཡང་དག་པར་རྫོགས་པའི་སངས་རྒྱའོ༔ ཨེ་མ་ཧོ༔ གསང་སྔགས་ཀུན་གྱི་མཐར་ཐུག་མངོན་སུམ་ལམ༔ དེ་དོན་མཁའ་འགྲོ་སྙིང་ཏིག་སྙིང་ཕྱུང་ནས༔ ཡང་ཟབ་གནད་འདི་བདག་གི་སྙིང་ལ་བབས༔ ཕྱིར་རབ་དོན་དུ་ཡི་གེར་བཀོད་པ་ཡིན༔ ཤིང་མོ་ཡོས་ལོར་ཚེ་ཡི་མཐར་ཕྱིན་ཏེ༔ ས་ཕོ་འབྲུག་ལ་བུམ་ཐང་དགོན་གནས་འགྲོ༔ སྙིང་ནས་སྙིང་པོའི་དོན་ལ་སེམས་པ་དག༔ ཡི་གེ་འདི་ལ་རྟག་ཏུ་ནན་ཏན་མཛོད༔ ད་ནི་མི་སྡོད་རིངས་པར་མྱུར་དུ་འགྲོ༔ མི་རྟག་དཔེ་ཡི་ངོ་སྤྲོད་མངོན་སུམ་སྟོན༔ རྟག་འཛིན་ཞེན་པ་ཅན་རྣམས་སྙིང་རེ་རྗེ༔ སྡུག་བསྔལ་བདེ་བར་མཐོང་བ་སེམས་པ་སྐྱོ༔ ཆོས་སྐུ་རྒྱལ་པོའི་གཏན་སྲིད་མ་ཟིན་ན༔ ཇི་ལྟར་བྱས་ཀྱང་བདེ་བའི་གོ་སྐབས་མེད༔ སྙིང་ནས་འཆི་ཆོས་མཛོད་ཅིག་སྐལ་ལྡན་དག༔ གང་གིས་མི་ཕན་གཅིག་པུར་འགྲོ་དུས་སུ༔ འཁྱེར་སོ་ཅི་འདུག་སེམས་ལ་ད་ལྟ་ལྟོས༔ ཀྱེ་མ་ཀྱེ་མ་སྙིང་པོས་དོན་སྒོམས་ཤིག༔ འཁོར་བའི་གནས་ལས་ཐར་བའི་ཐབས་འཚལ་ལོ༔ གངས་རི་ཐོད་དཀར་ཨོ་རྒྱན་རྫོང་གནས་སུ༔ ཕྱི་རབས་སྐལ་ལྡན་རྣམས་ཀྱི་དོན་དུ་བཀོད༔ ཟབ་དོན་སྙིང་པོ་དྲི་མེད་འོད་ཟེར་གྱིས་བཀོད་པ་རྫོགས་སོ༔ དགེའོཿ མེས་པོའི་ཤུལ་བཞག་ལས། ཀློང་ཆེན་བཀའ་འབུམ། ༼༨༽ཤོག་སེར་སྐོརཿ ཟབ་དོན་སྙིང་པོ། - PAGE 130 -- PAGE 129 -- PAGE 126 -