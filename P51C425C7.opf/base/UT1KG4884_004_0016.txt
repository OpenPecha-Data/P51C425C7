༄༅། །བསམ་གཏན་མིག་གི་སྒྲོན་མ་བཞུགས་སོ༔

ཧཱུྃ༔ རང་རིག་རྡོ་རྗེ་སེམས་དཔའ་ལུ་གུ་རྒྱུད་ཀྱི་སྐུ་ལ་ཕྱག་འཚལ་ལོ༔ ཨེ་མ་སངས་རྒྱས་འབྲས་བུ་ཚེ་འདིར་བསྒྲུབ་པ་ཡིས༔ སྐལ་ལྡན་སྙིང་པོ་དོན་དུ་གཉེར་བ་དེས༔ ཆོས་ཉིད་མངོན་སུམ་གནད་ལ་ཕེབས་པའི་ཕྱིར༔ སྤྱོད་པ་གནད་དུ་འཁོར་འདས་རུ་ཤན་དབྱེ༔ དུར་ཁྲོད་ལུང་སྟོང་དག་ཏུ་རྒྱུ་བར་བྱ༔ བསྒོམ་པའི་གནད་དུ་འདུག་སྟངས་རྣམ་གསུམ་བསྟུན༔ ལུས་ངག་ཡིད་གསུམ་དལ་བ་རབ་ཏུ་གཅེས༔ ལྟ་བའི་གནད་དུ་མི་འགུལ་གཟེར་གསུམ་གདབ ༔ ལུ་གུ་རྒྱུད་ལ་རྟག་ཏུ་འདྲིས་པར་བྱ༔ མིག་གི་གསལ་བྱེད་སྨན་སྦྱར་ བུ་ཛ་ཧཱུྃ་ སྔགས་ཉིད་བསྒྲང་༔ ཆོས་ ཉག་གཅིག་ ཀྱི་སྐུ་དང་དབང་པོ་ མིག་ ཞལ་མཇལ་བས༔ རིག་པ་ཚད་ཕེབས་འཁྲུལ་སྣང་སངས་རྒྱས་ཏེ༔ ཕུང་པོ་ལྷག་མེད་སྟོང་གསུམ་འཇས་བཀང་ནས༔ མཐོང་ཐོས་ཐམས་ཅད་འཁོར་བ་ཕྱིར་བསྙིལ་ཞིང་༔ ལྷུན་གྲུབ་ས་ལ་ཀུན་ཏུ་བཟང་པོར་གྱུར༔ བདག་འདྲ་བྱེ་མ་མུ་ཏྲ་ཉིད་ཀྱིས་ཀྱང་༔ ཕྱི་ནང་གསང་བ་བླ་མེད་མཆོག་ཉིད་ཀྱི༔ ཡང་གསང་སྙིང་གི་ཐབས་མཆོག་རྣམས་ལ་འབད༔ རིག་འཛིན་ཆེན་པོར་འགྱུར་རོ་ཕྱི་རབས་སྙིང་བུ་རྣམས༔ དེ་ལ་དང་པོ་ནས་ཡོ་གའི་མིག་གསལ་བར་བྱ་བའི་ཕྱིར༔ མིག་བསྲོ་ཞིང་བཀུ་མཉེ་བྱ༔ མིག་ཤེད་བསྐྱཻད་ཅིང་གསལ་བ་ལ༔ ཨ་རུ་ར་རྒྱ་གར་མ་གོ་སྙོད་རྩྭ་ཨ་ཝ་དང་༔ སྔོ་རྟག་ཏུ་ངུ་༔ སྦྲུལ་ཤ་རྣམས་རྩི་བཞིན་བཏགས་ཏེ༔ སྦྲང་རྩི་དང་སྦྱར་ནས་ལྟོ་སྟོང་ལ་དུམ་རེ་ཟོས་ན༔ མིག་ཤེད་ཆེ་ཞིང་རིག་པ་ལུ་གུ་རྒྱུད་གསལ་བར་འགྱུར་རོ༔ ཡང་འོ་མ་དང་སྐྱེར་པའི་བར་ཤུན་གྱི་ཁཎྜ་དང་༔ གཟི་ནག་ཁྲ་རྙིང་བ་བརྡུངས་པའི་ཕྱེ་མ་དང་བྱ་ནག་མོའི་སྒོ་ངའི་སེར་པོ་དང་བཞི་སྦྱར་ཏེ༔ ཚེས་གཅིག་དང་གནམ་སྟོང་དང་ཉའི་ཉིན་པར་ཐོ་རངས་ཁ་སྔོན་དུ་ཆུ་གྲང་མོས་མིག་དང་གདོང་དག་པར་བཀྲུས་ཏེ༔ དེ་ནས་དེ་ཀུན་ལྡེ་གུས་མིག་ལ་བཀུས་ནས༔ དེ་ནང་པར་བཞིན་བ་སེར་མོའི་འོ་མ་བཀོལ་བའི་ནང་དུ་ཤིང་མངར་བཏབ་སྟེ་འཐུང་ན༔ མིག་འགྲིབ་པར་མི་འགྱུར་ཞིང་རིག་པ་ལུ་གུ་རྒྱུད་གསལ་ལོ༔

རྡོ་སྦུར་ལེན་རྩི་བཞིན་བཏགས་ལ༔ སྦྲང་དཀར་དང་སྦྱར་ནས་མིག་ལ་བྱུགས་ན་སྐྱ་རིབ་སེལ་བར་འགྱུར་རོ༔ ཡང་ཤེལ་དང་༔ ཐོད་ལེ་ཀོར་དང་༔ ག་པུར་དང་༔ གླ་རྩི་རྣམས་རྩི་བཞིན་སྦྱངས་ལ༔ བུ་ཁྱེའུ ས་ འཐུང་བའི་འོ་མ་དང་སྦྱར་ལ་མིག་ལ་བྱུགས་ན་རིག་པ་ལུ་གུ་རྒྱུད་གསལ་བར་འགྱུར་རོ༔ ཡང་སྨན་སྨུག་པོ་སྦལ་རྒྱབ་དང་༔ རམ་རྩ་སྐམ་པོ་དང་༔ ཞུན་ཐིག་ལེ་དང་༔ ས་རམ་ཙ་དང་དེ་རྣམས་རྩི་བཞིན་བཏགས་ཏེ་བུ་འཐུང་བའི་འོ་མ་དང་སྦྱར་ལ༔ མིག་ལ་ཡང་ཡང་བྱུགས་ན༔ ཞག་བདུན་ན་མིག་འགྲིབ་པ་ཕྱེད་དེ་རིག་པ་རྡོ་རྗེ་ལུ་གུ་རྒྱུད་གསལ་ལོ༔ ཡང་རག་ཐལ་དང་༔ ཐོད་ལེ་ཀོར་དང་གཉིས་ཞིབ་པར་བྱས་ཏེ༔ འོ་སྤྲིས་དང་སྦྱར་ཏེ་མིག་ལ་བྱུགས་ན༔ སྐམ་ཚག་དང་༔ དམར་ཚགས་དང་སྐྱ་རིབ་སོས་ཏེ་རིག་པ་གསལ་ལོ༔ དགོང་མོ་ལྟེ་ཁུང་དུ་མར་བྱུག་ཀྱིན་མཉེས་ན༔ མིག་སྐམ་ཚག་དང་མཆུ་རེངས་པ་སོས་སོ༔ ཡང་གོ་སྙོད་དང་༔ གླ་རྩིའི་ཆུས་དགོངས་མོ་ལྟེ་ཁུང་དུ་བྱུགས་ན་མིག་གསལ་ཞིང་གངས་ལ་ཕྱིན་ཀྱང་ཕྱིད་པར་མི་འགྱུར་རོ༔ དུས་རྒྱུན་དུ་ཞོགས་པར་རླུང་བཟུང་སྟེ༔ ལག་མཐིལ་གཉིས་ཀྱིས་མིག་གཉིས་དྲག་པར་འཕུར་ནས༔ ཆུ་གཙང་མས་འཁྲུས་བྱས་ན༔ མིག་གི་སྒྲིབ་ཤ་བཅད་ཅིང་༔ བཀྲུས་པ་ཞེས་བྱ་སྟེ༔ སྐྱ་རིབ་མི་འབྱུང་ཞིང་གསལ་བར་འགྱུར་རོ༔ ཡང་མིག་ལ་ཤ་འཛེར་བྱུང་ན༔ ལྟོ་སྟོང་ལ་ཟན་དྲོན་མོ་དུམ་གཅིག་གི་ནང་དུ་མར་དུམ་གཅིག་བཅུག་སྟེ༔ དེའི་རླངས་པ་མིག་ན་བ་ལ་བདུག་ལ༔ ངག་ཏུ༔ ཨོཾ་སྲིན་ལོང་༔ བྱ་བ་ཉི་ཤུ་རྩ་གཅིག་བྱས་ཏེ་ཁར་བཅུག་ན་སོས་པར་འགྱུར་རོ༔ ཡང་མིག་ལ་ལིང་ཐོག་བྱུང་ན༔ གླ་རྩི༔ ཀ་ར༔ ཅུ་གང་༔ ཞུན་ཐིག་ལེ་རྣམས་རྩི་བཞིན་བྱས་ཏེ༔ མིག་ལ་ཟི་ཙམ་རེ་གདབ་སྔགས་འདི་ཅི་མང་དུ་བཟླས་ཏེ་ཕུག་རོན་གྱི་དང་རུའི་རྩེ་མོས་ལྕེ་རྩེ་ནས་བླངས་ལ་མིག་ལ་བླན་པས་སོས་པར་འགྱུར་རོ༔ ཨོཾ་ལྷྀང་ལྷིང་ཐོག་ཐོག་ཨ་ཙི་ལི་སྭཱ་ཧཱ༔ ཡང་མིག་ཏུ་རྡུལ་དང་གྲ་མ་སོང་ན༔ སྔགས་འདིས་ཕྱིན་པར་འགྱུར་རོ༔

ཨོཾ་ཡ་མ་ད་ན་ཏིང་སྭཱ་ཧཱ༔ ཡང་དུས་གཉེན་པོའི་དུས་སུ་མིག་ལ་ཟན་བསྒྲེས་ལ་བརྒྱ་རྩ་གཅིག་བཏང་ན་མིག་ལོང་བར་མི་འགྱུར་རོ༔ ཡང་རྩ་ཨ་བ་དང་༔ ཅོང་ཞི་དང་༔ བྲག་ཞུན་དང་༔ སྦྲུལ་སྔོན་པོའི་ཤ་དང་༔ འབྲས་བུ་གསུམ་དང་༔ དོམ་མཁྲིས་དང་༔ ཁྱི་ནག་པོའི་མཁྲིས་པ༔ སྤྲེའུའི་མཁྲིས་པ༔ རྟ་ནག་པོའི་མཁྲིས་པ༔ མིའི་མཁྲིས་པ༔ འུག་པའི་མཁྲིས་པ༔ སྔོ་རྟག་ཏུ་ངུ་༔ དེ་རྣམས་སྦྲང་རྩི་དང་སྦྱར་ཏེ༔ ལྟོ་སྟོང་ལ་ཟླ་བ་གསུམ་ཟོས་ན་ཤའི་སྤྱན་དང་ལྡན་ཅིང་རིག་པ་རྡོ་རྗེ་ལུ་གུ་རྒྱུད་གསལ་བར་འགྱུར་རོ༔ ཡང་སྲིན་བུ་མེ་ཁྱེར་དང་༔ ལྷང་མ་ལྷང་ཚེར་དང་༔ དེ་མོ་ནག་མོའི་སྒོ་ང་དང་སྦྱར་ལ༔ མིག་གི་སྟེང་དུ་བླན་ཅིང་ཕྱིན་ན་འོད་སྣ་ཚོགས་པ་འཆར་པར་འགྱུར་ངེས་སོ༔ སྔགས་འདི་ཡང་འབུམ་ཚོའམ་ཅི་མང་དུ་ཡི་དམ་བྱས་ཏེ་བཟླས་ན༔ འོད་ཀོར་ཕོར་པ་ཙམ་དུ་འཕེལ་བར་འགྱུར་རོ༔ ཨོཾ་ཆེན་ཀོང་ཆེན་བྷ་ཧན་ཞུན་ཆེན་ཞུ་ཧ་ན་གྷ་མི་སྟོན་ཡཾ༔ དེས་ནི་ཡེ་ཤེས་ཀྱི་སྤྱན་གསལ་ཞིང་རྒྱས་པར་འགྱུར་རོ༔ རྩ་ལམ་ཐམས་ཅད་བྱང་ཞིང་རིག་པ་འཕེལ་བར་འགྱུར་རོ༔ ལར་མིག་ལ་ཕན་པའི་སྨན་རྣམས་སྦྱང་ཞིང་༔ སྔགས་ལ་ཡང་འབད་པར་བྱའོ༔ མན་ཤེལ་དང་༔ རིན་ཆེན་དང་༔ སུརྱ་དང་༔ ཙནྡྲ་དང་༔ ཨཱ་ལོ་ཀེ་ཐབས་སྣ་ཚོགས་ལ་བསླབ་ཅིང་༔ རིག་པ་དངོས་ཀྱི་འཕེལ་རྩི་བར་བྱའོ༔ ཀྱེ་མ་རིག་པ་དངོས་ཉིད་ལྷ་བའི་སྐྱེས་བུ་རྣམས༔ སྒྲོན་གསལ་མན་ངག་འདི་ལ་ནན་ཏན་མཛོད༔ དངོས་པོ་གཤིས་ཀྱི་གནས་ལུགས་ལུ་གུ་རྒྱུད༔ འདི་ལས་ཆོས་གཞན་ཡོད་རེ་ན་ར་ཀན༔ བྱས་ཆོས་ཚེ་འདིར་ཤོར་བའི་གང་ཟག་རྣམས༔ བྱར་མེད་གནས་ལུགས་བལྟས་ན་མི་ལེགས་སམ༔ འདི་མེད་ཆོས་ལ་འབུངས་ཀྱང་སངས་རྒྱས་རིང་༔ དེ་ཕྱིར་ཉག་གཅིག་བསྒོམས་ན་མི་ལེགས་སམ༔ རིག་འཛིན་ལྷག་མེད་འགྲུབ་པ་རྣམས་དང་ནི༔ དབྱེར་མེད་གཅིག་ཏུ་བསྲེས་ན་མི་ལེགས་སམ༔ དུས་གསུམ་སངས་རྒྱས་འདི་དང་ཞལ་མཇལ་ནས༔ འབྲས་བུ་ཕྱི་དུས་རེ་བས་ག་ནས་འོང་༔ ཟག་བཅས་སྒྱུ་ལུས་ཁོལ་པོ་གཏན་མི་ནུས༔

རྡོས་བཅས་ད་རེས་ཆོད་ཅིག་སྲིན་བུ་ཚོ༔ བསམ་གཏན་མིག་གི་སྒྲོན་མ་ཞེས་བྱ་བ༔ པཎྜི་ཏ་ཆེན་པོ་བི་མ་ལ་མི་ཏྲས་མཛད་པ་རྫོགས་སོ༔ རྒྱ་རྒྱ་རྒྱཿ ཁ་ཐཾ༔ བླ་མ་དམ་པ་ཀུ་མ་རཱ་ཛའི་གདམས་པ༔ བྱར་མེད་ཀློང་ཡངས་ཀྱི་རྣལ་འབྱོར་པ་ཀློང་ཆེན་རབ་འབྱམས་ཀྱིས་ནན་ཏན་དུ་ཞུས་པ་ཨྠིྀ༔ རྒྱ་རྒྱ་རྒྱ༔ དགེའོ༔༔ ༈ ཉེ་རྟེན་འབྲེལ་བསྡུས་པའི་སྒྲོན་མ་དང་ ། ཉོ་རྡོར་སེམས་དམིགས་དྲུག་རྩ་བ་བཅས་དཔེ་མངོན་ན་སླར་འདིར་འཇུག ། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༤༽བསམ་གཏན་མིག་གི་སྒྲོན་མ། -PAGE 60--PAGE 59--PAGE 57-