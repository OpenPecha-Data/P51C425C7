༄༅། །གཏོར་འབུལ་དང་སྡེ་བརྒྱད་འབུམ་བསྐུལ་བཞུགས་སོ། །

ཕྱི་སྣོད་འཇིག་རྟེན་གཏོར་གཞོང་དུ། །ནང་བཅུད་སེམས་ཅན་གཏོར་མས་གང༌། །སྐྱེ་འཆི་མེད་པར་མཆོད་པར་འབུལ། །ཕྱི་ནམ་མཁའ་ཡངས་པའི་གཏོར་གཞོང་དུ། །ནང་འབྱུང་བ་བཞི་ཡི་གཏོར་མས་གང༌། །རང་གསལ་རང་དག་མཆོད་པ་འབུལ། །བཀའ་རྫོགས་པ་ཆེན་པོའི་གཏོར་གཞོང་དུ། །ཐེག་པ་རིམ་དགུའི་གཏོར་མས་གང༌། །མ་འདྲེས་ཡོངས་རྫོགས་མཆོད་པ་འབུལ། ། བཀའ་ཕ་རོལ་ཕྱིན་པའི་གཏོར་ཞོང་དུ། །ས་བཅུ་དག་པའི་གཏོར་མས་གང༌། །ཕྱི་ནང་མེད་པར་མཆོད་པ་འབུལ། །ཀུན་བཟང་ཡངས་པའི་གཏོར་གཞོང་དུ། །རྣམ་ཤེས་ཚོགས་བརྒྱད་གཏོར་མས་གང༌། །འཕེལ་འགྲིབ་མེད་པའི་མཆོད་པ་འབུལ།། ལུས་ངག་ཡིད་གསུམ་གཏོར་གཞོང་དུ། །སྐུ་གསུམ་ཡོངས་རྫོགས་གཏོར་མས་གང༌། །བརྗོད་དུ་མེད་པའི་མཆོད་པ་འབུལ། །སྐྱེ་འགགས་མེད་པའི་གཏོར་གཞོང་དུ། །རིག་པ་ཚོགས་དྲུག་གཏོར་མས་གང༌། །འགགས་པ་མེད་པའི་མཆོད་པ་འབུལ། །སེམས་ཉིད་གཉུག་མའི་གཏོར་གཞོང་དུ། །ཤ་ཁྲག་དོན་སྙིང་གཏོར་མས་གང༌། །ཆགས་ཞེན་མེད་པའི་མཆོད་པ་འབུལ། །ཤུ་བྷཾ། ༈ ཕྱི་འཆི་བདག་གཤིན་རྗེ་མན་ཆད་ནས། །ལས་ཀྱི་གཤིན་རྗེ་ཡན་ཆད་ལ། །གཤིན་རྗེ་འབུམ་གྱི་འཁོར་གྱིས་བསྐོར། །འདིར་གཤེགས་ཤ་ཁྲག་མཆོད་པ་འབུལ། །སྣང་སྲིད་ལྷ་འདྲེས་བཞེས་སུ་གསོལ། །བསྔོས་པ་ཙམ་གྱིས་ཚིམས་གྱུར་ཅིག །བསམ་པ་ཙམ་གྱིས་འགྲུབ་གྱུར་ཅིག །མཆོག་གི་དངོས་གྲུབ་ཐོབ་པར་ཤོག །ཨེ་ཀ་ཙ་ཏི་མན་ཆད་ནས། །སྲིད་པའི་མ་མོ་ཡན་ཆོད་ལ། །མ་མོ་འབུམ་གྱི་འཁོར་གྱིས་བསྐོར། །གཟའ་ཆེན་བརྒྱད་པོ་མན་ཆད་ནས། །རྒྱུ་སྐར་ཉེར་བརྒྱད་ཡན་ཆོད་ལ། །སྡེ་བརྒྱད་དྲེགས་པ་འབུམ་གྱིས་བསྐོར། །དགའ་བོ་འཇོག་པོ་མན་ཆད་ནས། །ཀླུ་བདུད་མགོ་དགུ་ཡན་ཆོད་ལ། །ཀླུ་བདུད་འབུམ་གྱི་འཁོར་གྱིས་བསྐོར། །ཡམ་ཤུད་དམར་པོ་མན་ཆད་ནས། །སྐྱེས་བུ་ལུང་བཙན་ཡན་ཆོད་ལ། །བཙན་དམག་འབུམ་གྱི་འཁོར་གྱིས་བསྐོར། །རྒྱལ་པོ་པེ་ཧར་མན་ཆད་ནས། །འགོང་པོ་སྤུན་དགུ་ཡན་ཆོད་ལ། །འགོང་པོ་འབུམ་གྱི་འཁོར་གྱིས་བསྐོར།

།ཡ་བདུད་རྒྱལ་པོ་མན་ཆོད་ནས། །ནག་པོ་ཏྲག་མེད་ཡན་ཡོད་ལ། ། བདུད་དམག་འབུམ་གྱི་འཁོར་གྱིས་བསྐོར། །མ་བདུད་རྒྱལ་མོ་མན་ཆོད་ནས། །བདུད་མོ་ནག་མོ་ཡན་ཆོད་ལ། །བདུད་མོ་འབུམ་གྱི་འཁོར་གྱིས་བསྐོར། ། བསྟན་མ་བཅུ་གཉིས་མན་ཆད་ནས། །གྲོང་ཡུལ་འདྲེ་མོ་ཡན་ཆོད་ལ། །འདྲེ་མོ་འབུམ་གྱི་འཁོར་གྱིས་བསྐོར། །སྐྱེ་གནས་ཕ་མ་མན་ཆོད་ནས། །ལན་ཆགས་གནོད་བྱེད་ཡན་ཆོད་ལ། །ལན་ཆགས་འབུམ་གྱི་འཁོར་གྱིས་བསྐོར། །གུང་གི་རྒྱལ་མོ་མན་ཆོད་ནས། །གཟའ་ཡི་སྨན་མོ་ཡན་ཆོད་ལ། །སྨན་མོ་འབུམ་གྱི་འཁོར་གྱིས་བསྐོར། །འདིར་བྱོན་ཤ་ཁྲག་མཆོད་པ་འབུལ། །སྣང་སྲིད་ལྷ་འདྲེས་བཞེས་སུ་གསོལ། །བསྔོས་པ་ཙམ་གྱིས་ཚིམས་གྱུར་ཅིག །བསམ་པ་ཙམ་གྱིས་འགྲུབ་གྱུར་ཅིག །མཆོག་གི་དངོས་གྲུབ་ཐོབ་པར་ཤོག ། སྡེ་བརྒྱད་འབུམ་བསྐུལ་ལགས་སོ། །དྲི་མེད་འོད་ཟེར་གྱིས་མཛད་པ་དགེ་འོ། ། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༦༽གཅོད་ཀྱི་སྤྱི་ཁྲིད་ཆེན་མོ། - PAGE 284 -- PAGE 285 -- PAGE 283 -