 ༄༅། །གསང་སྐོར་བརྒྱུད་པའི་ཕྱག་འཚལ་བྱིན་རླབས་ སྤྲིན་ཕུང་བཞུགས་སོ། །ཨཱོཾ་ཨཱཿཧཱུྃ། སངས་རྒྱས་ཐམས་ཅད་ཀྱི་ངོ་བོ། ཆོས་ཐམས་ཅད་ཀྱི་འབྱུང་གནས།དགེ་འདུན་ཐམས་ཅད་ཀྱི་རང་བཞིན། ཚད་མེད་པའི་ཐུགས་རྗེ་དང༌། ལྷུན་གྱིས་གྲུབ་པའི་ཕྲིན་ལས་མངའ་བ་ཆོས་ཀྱི་རྗེ་རིག་འཛིན་ཆེན་པོ་ཀུ་མ་རཱ་ཛའི་ཞབས་ཀྱི་པདྨོ་དྲི་མ་མེད་པ་ལ་དུས་ཐམས་ཅད་དུ་གུས་པས་ཕྱག་འཚལ་ཞིང་སྐྱབས་སུ་མཆིའོ། །བརྩེ་བ་ཆེན་པོས་རྗེས་སུ་གཟུང་དུ་གསོལ། གདོད་ནས་ཚོགས་གཉིས་རབ་རྫོགས་ཤིང༌། །ཡོན་ཏན་ཕྲིན་ལས་རླབས་ཆེ་བས། ། འཁོར་འདས་ཀུན་གྱི་དཔལ་གྱུར་པ། །ཀུན་བཟང་ཡབ་ཡུམ་ལ་ཕྱག་འཚལ། ། ཆོས་སྐུའི་ཞིང་ལས་མ་གཡོས་པར། །འོད་གསལ་ལོངས་སྤྱོད་རྫོགས་པ་ ཡིས། །དཔག་མེད་གཞན་དོན་ལྷུན་གྱིས་གྲུབ། །རྡོ་རྗེ་སེམས་དཔའ་ལ་ཕྱག་འཚལ། །སངས་རྒྱས་ཀུན་གྱི་རྣམ་འཕྲུལ་ལས། །རང་བྱུང་གསང་སྔགས་ཀུན་གྱི་བདག །རིག་འཛིན་ཀུན་གྱི་བླ་མ་མཆོག །དགའ་རབ་རྡོ་རྗེ་ལ་ཕྱག་ འཚལ། ། ཐུགས་རྗེ་ཡེ་ཤེས་གྲུ་ཆེན་གྱིས། །འཁོར་བའི་ཆུ་བོར་རབ་བསྒྲལཞིང༌། །མཁྱེན་རབ་རྒྱ་མཚོའི་མཐར་སོན་པ། །འཇམ་དཔལ་བཤེས་གཉེན་ལ་ཕྱག་འཚལ། །ཤེས་བྱའི་དཀྱིལ་འཁོར་ཡངས་པ་ལ། །མཁྱེན་རབ་འོད་སྟོང་རབ་འཕྲོས་པས། །འཇིག་རྟེན་གསུམ་པོ་སྣང་མཛད་པ། །ཤྲཱི་སིང་ཧ་ལ་ཕྱག་འཚལ། །སྐྱེ་ཤི་མེད་པའི་སྐུར་བཞེངས་ནས། །སོ་སོ་ཡང་དག་རིག་བཞི་ ཡིས། །འགྲོ་བའི་དོན་ཀུན་རྫོགས་མཛད་པ། །བི་མ་མི་ཏྲ་ལ་ཕྱག་འཚལ། ། རྣམ་གྲོལ་གདོད་མའི་མཁའ་དབྱིངས་སུ། །ཏིང་འཛིན་མི་གཡོ་རབ་བརྟན་ཞིང༌། །མཆོག་དང་ཐུན་མོང་དངོས་གྲུབ་བརྙེས། །ཏིང་འཛིན་བཟང་པོ་ལ་ཕྱག་འཚལ། །མཁྱེན་བརྩེའི་བློ་མིག་རབ་དག་པས། །གཞུང་ལུགས་རྒྱ་མཚོའི་ཕ་རོལ་ཕྱིན། །རྣམ་ཀུན་འོད་གསལ་སྙིང་པོ་བརྙེས། །བློ་གྲོས་དབང་ཕྱུག་ལ་ཕྱག་འཚལ། །ཟབ་ཅིང་རྒྱ་ཆེའི་རྒྱ་མཚོ་ལས། །རང་བྱུང་ཡེ་ཤེས་ནོར་བུ་བརྙེས། ། རང་གཞན་དོན་གཉིས་ལྷུན་གྱིས་གྲུབ།

།རིན་ཆེན་འབར་བ་ལ་ཕྱག་ འཚལ། །རྒྱལ་བ་ཀུན་གྱི་བྱིན་རླབས་ལས། །དངོས་གྲུབ་ཡིད་བཞིན་གཏེར་གྱི་བདག །བར་དོར་མཆོག་གི་དངོས་གྲུབ་བརྙེས། །ལྡང་མ་ལྷུན་རྒྱལ་ལ་ཕྱག་འཚལ། །སྙིང་པོའི་དོན་ལ་རབ་སྦྱངས་པས། །ཚེ་འདིར་མཆོག་གི་དངོས་གྲུབ་བརྙེས། །འོད་ལུས་གྲུབ་ནས་མཁའ་ལ་གཤེགས། །སེང་གེ་དབང་ཕྱུག་ལ་ཕྱག་འཚལ། །ཟབ་མོའི་དེ་ཉིད་རབ་རྟོགས་ནས། །ཏིང་འཛིན་བརྩོན་པས་འཁྲུལ་པ་ཞིག །རླུང་སེམས་དག་པས་འོད་གསལ་བརྙེས། །ཤོང་པ་རས་པ་ལ་ཕྱག་འཚལ། །ཆོས་ཉིད་དོན་གྱི་མཆོག་བརྙེས་པ། །རང་བྱུང་ཡེ་ཤེས་དགོངས་པ་ ལ། །འདུ་འབྲལ་མེད་པར་ལྷུན་གྱིས་གྲུབ། །ཟབ་སྟོན་ཆོས་འབར་ལ་ཕྱག་འཚལ། །དགོངས་པ་རང་བྱུང་ཡེ་ཤེས་དང༌། །བརྟུལ་ཞུགས་སྤྱོད་པ་བླ་ན་ མེད། །དངོས་གྲུབ་མཆོག་གི་སྙིང་པོར་བརྙེས། །དམ་པ་དགྱེར་ཞིག་ལ་ཕྱག་འཚལ། །ཤེས་བྱའི་དཀྱིལ་འཁོར་བཟང་པོ་ལ། །སྦྱངས་པའི་བློ་མིག་རབ་དག་པས། །མཁས་ཤིང་གྲུབ་པའི་རྒྱལ་མཚན་བརྙེས། །ཤེས་རབ་རྩེ་མོ་ལ་ཕྱག་འཚལ། །བརྒྱུད་པའི་བྱིན་རླབས་མ་ཉམས་ཤིང༌། །གདམས་པའི་ཆུ་བོ་བཞི་འདུས་པས། །སྨིན་གྲོལ་ལམ་ལ་འགྲོ་བ་འདྲེན། །སྤྲུལ་སྐུ་མཆེད་གཉིས་ལ་ཕྱག་འཚལ། །རང་དོན་གྲུབ་པ་མཆོག་བརྙེས་ནས། །གཞན་དོན་ཕྲིན་ལས་ཕུན་སུམ་ཚོགས། །དགོངས་པ་ཆོས་ཉིད་བར་མཚམས་མེད། །ནམ་མཁའ་རྡོ་རྗེ་ལ་ཕྱག་འཚལ། །རང་བྱུང་རྟོགས་པའི་རྩལ་ཆེན་གྱིས། །འཁོར་འདས་གཞི་གྲོལ་ཆོས་སྐུའི་ངང༌། །གཞན་དོན་ཕྲིན་ལས་རླབས་ཆེ་བ། །ཀུ་མ་རཱ་ཛ་ལ་ཕྱག་འཚལ། །རང་རིག་དག་པའི་ནམ་མཁའ་ལ། །ཏིང་འཛིན་ཉི་མའི་འོད་གདལ་བས། །རང་བྱུང་ཡེ་ཤེས་ཆོས་ཉིད་ཀློང༌། །སྣ་ཚོགས་རང་གྲོལ་ལ་ཕྱག་ འཚལ། །ལྟ་སྤྱོད་ཟུང་དུ་འཇུག་པ་ཡིས། །ཏིང་འཛིན་མཆོག་གི་དངོས་གྲུབ་བརྙེས། །བླ་མེད་སྙིང་པོའི་བསྟན་པ་འཛིན། །བདེ་ལེགས་རྒྱ་མཚོ་ལ་ཕྱག་འཚལ། །རང་བྱུང་གདོད་ནས་དག་པའི་ཀློང༌། །འཁོར་འདས་གཞི་གྲོལ་མཉམ་པ་ཉིད། །རྟོག་པ་མཆོག་གྱུར་འགྲོ་བ་འདྲེན།

།མ་ཏི་མཾ་ག་ལ་ཕྱག་འཚལ། །ཕྱོགས་བྲལ་རྟོགས་པའི་ནམ་མཁའ་ལ། །འོད་གསལ་ཉི་ཟླའི་དཀྱིལ་འཁོར་རྒྱས། །འགྲོ་བའི་མ་རིག་མུན་པ་སེལ། །བྱང་སེམས་ཀུན་ལ་ཕྱག་འཚལ་ལོ། །ཟབ་མོའི་དེ་ཉིད་རབ་རྟོགས་ནས། །གཉིས་མེད་རང་བྱུང་ཡེ་ཤེས་ལ། །འགྲོ་བ་མ་ལུས་འགོད་མཛད་པ། །སྤྲུལ་སྐུ་བསམ་རྒྱལ་ལ་ཕྱག་ འཚལ། །རང་བྱུང་ཡེ་ཤེས་སྒོམ་པ་ཉིད། །བར་མཚམས་མེད་པར་རབ་རྟོགས་ནས། །འགྲོ་ཀུན་སངས་རྒྱས་སར་འགོད་པ། །ནམ་མཁའ་གཞོན་ནུ་ལ་ཕྱག་འཚལ། །ཐུགས་རྗེ་རང་ཤར་རིག་པ་ཉིད། །རང་གྲོལ་ཆོས་སྐུ་རབ་རྟོགས་ནས། །ཚད་མེད་ཕྲིན་ལས་གཞན་དོན་འགྲུབ། །ཆོས་དབྱིངས་རྡོ་རྗེ་ལ་ཕྱག་འཚལ། །ཇི་ལྟར་ཇི་སྙེད་མཁྱེན་པ་རྒྱས། །བརྩེ་བས་མཁའ་མཉམ་རབ་བསྒྲལ་ནས། །ཐམས་ཅད་གདོད་མར་འཁྲིད་མཛད་པ། །མ་ཏི་དྷྭ་ཛ་ལ་ཕྱག་ འཚལ། །ཡེ་གྲོལ་བློ་འདས་ངང་ཉིད་ནས། །རང་བབས་ལྷུག་པར་ཉམས་བླངས་ཤིང༌། །འགྲོ་ལ་སྙིང་རྗེ་མ་ལྟར་བརྩེ། །རྩ་བའི་བླ་མ་ལ་ཕྱག་ འཚལ། །གཞན་ཡང་བླ་མ་ཡི་དམ་དང༌། །དཀྱིལ་འཁོར་ཀུན་ཏུ་བཟང་པོའི་ཞིང༌། །མཁའ་འགྲོ་དམ་ཅན་རྒྱ་མཚོ་ལ། །རྟག་ཏུ་གུས་པས་བདག་ཕྱག་འཚལ། །ཞིང་རྡུལ་ཀུན་གྱི་གྲངས་སྙེད་ཀྱི། །སངས་རྒྱས་ཆོས་དང་དགེ་འདུན་ལ། །དེ་སྙེད་ལུས་ཀུན་རྣམ་སྤྲུལ་ཏེ། །ལུས་བཏུད་པས་ནི་གུས་ཕྱག་ འཚལ། །མཁན་པོ་དེ་ནི་སློབ་དཔོན་མཆོག །བཤེས་གཉེན་དམ་པ་མ་ལུས་དང༌། །སྐུ་གཟུགས་མཆོད་རྟེན་ལ་སོགས་པ། །མཆོད་འོས་ཀུན་ལ་གུས་ཕྱག་འཚལ། །སྤོས་དང་མེ་ཏོག་མར་མེ་དང༌། །དྲི་ཆབ་ཞལ་ཟས་རོལ་མོ་ སོགས། །ཕྱི་ནང་གསང་བའི་མཆོད་སྤྲིན་གྱིས། །ནམ་མཁའི་དབྱིངས་ཀུན་བཀང་སྟེ་མཆོད། །ཐོག་མ་མེད་ནས་ལུས་དང་ངག །ཡིད་ཀྱི་སྡིག་པའི་ལས་བགྱིས་པ། །ཐམས་ཅད་མཆོད་འོས་རྣམས་ལ་བཤགས། །འགལ་འཁྲུལ་ཉམས་ཆག་དག་པར་མཛོད། །རྒྱལ་བ་སྲས་བཅས་ཉན་རང་དང༌། །འགྲོ་བ་ཀུན་གྱི་དགེ་འདུན་ལ། །ངོ་མཚར་ཀུན་ནས་རབ་དད་པས། །རྟག་པར་རྗེས་སུ་ཡི་རང་ངོ༌། །བླ་མ་ཡི་དམ་མཁའ་འགྲོ་དང༌།

།མགོན་པོ་སྲས་དང་བཅས་རྣམས་ལ། །ཐལ་མོ་སྦྱར་ཏེ་གསོལ་བ་ནི། །ཆོས་ཀྱི་འཁོར་ལོ་བསྐོར་བར་བསྐུལ། །སེམས་ཅན་དབྱིངས་མཐའ་ཇི་སྲིད་པར། །སྐུ་ཚེ་ཕྲིན་ལས་མཐའ་ཡས་ཀྱིས། །མྱ་ངན་མི་འདའ་བཞུགས་ནས་ཀྱང༌། །འགྲོ་བའི་མགོན་པོར་མཛད་དུ་གསོལ། །དགེ་བ་འདི་དང་གཞན་དག་གི །དགེ་བ་རྒྱ་མཚོ་མཐའ་ཡས་ཀྱིས། །འགྲོ་བ་སེམས་ཅན་མ་ལུས་པ། །ཐར་པའི་བྱང་ཆུབ་ཐོབ་པར་ཤོག །བདག་གི་ལུས་དང་ལོངས་སྤྱོད་དང༌། །དུས་གསུམ་དགེ་བ་ཅི་ཡོད་ པ། །འགྲོ་བ་ཀུན་ལ་རབ་སྨིན་ཏེ། །བདེ་དགའི་མྱ་ངན་འདས་ཐོབ་ཤོག ། སེམས་ཅན་སྡུག་བསྔལ་ཅི་ཡོད་པ། །དེ་ཀུན་བདག་གིས་ཁུར་ཁྱེར་ཏེ། །ལས་དང་བག་ཆགས་རབ་སྦྱངས་ནས། །སངས་རྒྱས་གོ་འཕང་ཐོབ་པར་ཤོག ། རྒྱལ་བ་སྲས་བཅས་ཇི་སྙེད་ཀྱི། །མཛད་པ་ཐམས་ཅད་གཅིག་བསྡུས་པ། །དེ་ཉིད་སྤྱོད་པ་རླབས་པོ་ཆེ། །བདག་གིས་གཞན་དོན་སྤྱོད་པར་ཤོག །བདག་ལ་ཁྲོ་བའམ་སྨོད་གྱུར་ཏམ། །དད་དམ་བསྟོད་པར་གྱུར་ཀྱང་རུང༌། །མིང་ཙམ་ཐོས་པའི་འགྲོ་བ་ཀུན། །ཐར་པའི་བྱང་ཆུབ་ཐོབ་པར་ཤོག །སྲིད་དང་སྐྱེ་བ་ཐམས་ཅད་དུ། །དཔལ་མགོན་བླ་མ་མཉེས་པ་དང༌། །ཟབ་མོའི་ཆོས་ལ་བརྩོན་པ་ཡིས། །རང་གཞན་དོན་གཉིས་འགྲུབ་པར་ཤོག །ཐིག་ལེ་གསང་སྐོར་གྱི་བརྒྱུད་པའི་ཕྱག་འཚལ་བྱིན་རླབས་སྤྲིན་ཕུང་ཞེས་བྱ་བ། ཐེག་པ་མཆོག་གི་རྣལ་འབྱོར་པ་སྣ་ཚོགས་རང་གྲོལ་གྱིས། གངས་རི་ཐོད་དཀར་གྱི་མགུལ་མེ་ཏོག་སྤྲིན་གྱི་ནགས་ནང༌། ཀུན་ཏུ་བཟང་པོའི་ཁང་བཟངས་སུ་སྦྱར་བ་རྫོགས་སོ།། །།དགེའོ། །དགེའོ། །དགེའོ།། །།

མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༡༡༽གསང་སྐོར་བརྒྱུད་པའི་ཕྱག་འཚལ་བྱིན་རླབས་སྤྲིན་ཕུང༌། -PAGE 326--PAGE 327--PAGE 324-