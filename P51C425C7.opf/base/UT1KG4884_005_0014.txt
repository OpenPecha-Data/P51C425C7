 ༄༅། །དབང་གི་རྒྱབ་ཡིག་བཞུགས་སོ༔ ཨོ་རྒྱན་པདྨ་བདག་འདྲ་ཡིས༔ དབང་གི་རྒྱབ་ཡིག་བསྟན་པར་བྱ༔ དེ་ལ་བདག་ཉིད་སྐད་ཅིག་དྲན་རྫོགས་སུ་དཔལ་རྟ་མགྲིན་སྐུ་མདོག་དམར་པོ་ཞལ་གཅིག་ཕྱག་གཉིས་པ༔ གཡས་གྲི་གུག་གཡོན་ཐོད་ཁྲག་བསྣམས་པ༔ གཅེར་བུ་རུས་པའི་རྒྱན་ལྡན་གཅིག་བསྐྱེད༔ དེར་བསྐྱེད་པའི་སྤྱི་བོར་ཡི་གེ་ར་ལས་བཛྲ་དཔའ་བོ༔ མགྲིན་པར་ཙ་ལས་རཏྣ་དཔའ་བོ༔ སྙིང་ཁར་ཧྲཱིཿལས་པདྨ་དཔའ་བོ༔ ལྟེ་བར་ས་ལས་ལས་ཀྱི་དཔའ་བོ༔ ཕྱག་མཚན་གཙོ་བོ་དང་མཐུན་པར་བསྐྱེད་དོ༔ བདག་དེ་ལྟར་བསྐྱེད་པའི་པང་དུ་ཡུམ་རྡོ་རྗེ་ཕག་མོ༔ སྐུ་མདོག་དམར་མོ་གཅེར་བུ་རུས་པའི་རྒྱན་དྲུག་གསོལ་བ༔ ཕྱག་གཡོན་གྲི་གུག་བསྣམས་པས་ཡབ་ཀྱི་མགུལ་ནས་འཁྱུད་པ༔ གཡོན་ན་ཐོད་པ་བདུད་རྩིས་གང་བ་ཐོགས་པ༔ འཁྲིལ་ཞིང་སྦྱོར་བ་ཞལ་གདངས་ལྗགས་སྤྲད་དེ་དགྱེས་པའི་འཛུམ་མདངས་ཅན༔ མཛེས་ཤིང་ཡིད་དུ་འོང་བ་གཅིག་ཏུ་རང་དང་ཡབ་ཡུམ་གཉིས་ཀ་བསྐྱེད་དོ༔ དེ་ལྟར་བསྐྱེད་པའི་ཡུམ་གྱི་སྤྱི་བོར༔ ཧ་ལས་རྡོ་རྗེ་ཌཱཀྐི་བསྐྱེད༔ མགྲིན་པར་རི་ལས་རིན་ཆེན་ཌཱཀྐི་བསྐྱེད༔ སྙིང་ཁར་ནི་ལས་པདྨ་ཌཱཀྐི་བསྐྱེད༔ ལྟེ་བར་ས་ལས་ལས་ཀྱི་ཌཱཀྐི་བསྐྱེད༔ ཕྱག་མཚན་ཡབ་དང་མཐུན༔ སྐུ་མདོག་ཕྱོགས་དང་མཐུན་ལ་མཛེས་ཤིང་ཡིད་དུ་འོང་བ་གཅིག་དང་ཡབ་ཡུམ་གཉིས་ཀ་བཅུ་དྲུག་ལོན་པའི་ལང་ཚོ་ལྟ་བུར་བསྐྱེད་དོ༔ དེ་ལྟར་བསྐྱེད་པའི་སྤྱི་བོར་ཉི་ཟླ་པདྨའི་གདན་ལ༔ ཨོ་རྒྱན་པདྨ་བདག་ཉིད་སྐུ་མཐིང་ནག་རྡོ་རྗེ་སེམས་དཔའི་ཆ་ལུགས་སུ་ཡུམ་དང་ཞལ་སྦྱོར་བ་གཅིག་ཏུ་བསྐྱེད་དོ༔ བདག་གིས་སེམས་ཅན་ཐམས་ཅད་ཀྱི་དོན་དུ༔ བདེ་སྟོང་ལྷན་ཅིག་སྐྱེས་པའི་ཡེ་ཤེས་རྟོགས་པར་བྱ་སྙམ་པ་བྱས་ལ༔ དེ་ནས་ཡུམ་དང་འཁྲིལ་ཏེ༔ ཡབ་ཀྱི་གསང་བའི་ཧཱུཾ་ལས༔ རྡོ་རྗེ་བསྐྱེད་པའི་ནང་དུ་ཕཊ་སེར་པོས་བུ་ག་དགག་གོ༔ མུ་དྲ་ཡུམ་དུ་བསྐྱེད་པའི་བྷ་ག་པཾ་ལས་པདྨ་འདབ་བཞིའི་དབུས་སུ་ཕཊ་སྔོན་པོས་བུ་ག་དགག་གོ༔

དེ་ནས་རྡོ་རྗེ་པདྨ་སྦྱར་ཏེ༔ གོང་གི་བསྐྱེད་པའི་ལྷ་ཐམས་ཅད་དང་༔ བླ་མ་ཡབ་ཡུམ་ཡང་སྦྱོར་བ་མཛད་པར་བསྒོམ༔ རྩ་ཁམས་ཐམས་ཅད་དུ་དཔའ་བོ་ཌཱཀྐི་གྲངས་ལས་འདས་པ་ཐམས་ཅད་སྦྱོར་བ་བྱེད་པར་བསམ༔ དེ་ནས་འོ་དང་དམ་དུ་འཁྱུད་པའི་འཁྲུལ་འཁོར་གྱིས་དལ་བུས་བསྐྱོད༔ བདེ་བ་སྐྱེས་པ་ལྟར་གོང་གི་ལྷ་ཡབ་ཡུམ་ཡང་བདེ་བས་དགྱེས་ཤིང་བསྐྱོད་པས༔ སྦྱོར་མཚམས་ནས་དངས་མ་བབས་པས་རང་ལུས་བདེ་བས་རྒྱས་ཤིང་ལུས་སེམས་བདེ་བའི་དངས་མས་ལྟེམ་གྱིས་ཁེངས་པར་བསྒོམ༔ བདེ་བ་རྫོགས་ནས་མི་ཟིན་པས་འགོ་གཡོ་བ་ནས་བཟུང་༔ བསྐྱོད་ཀྱིན་མི་བཟུང་༔ བསྐྱོད་འཕྲོ་བཅད་ལ་བཟུང་༔ ལས་དང་པོ་པས༔ ལུས་བདེ་མེར་བྱུང་བ་དང་༔ གཅན་གཟན་ལྟ་བུའི་སྣོམ་གྱིས་རླུང་གཉིས་ནང་དུ་འཐེན༔ གླིང་བཞི་རི་རབ་ངོས་སུ་བསྡུ༔ 

སྦྲུ ལ་ཚང་བྲག་ལ་སྦྱར༔ འབྲོང་ཟེ་ཁ་གཟེང་བསྟོད༔ ལྷོ་སྤྲིན་དབྱིངས་ལ་སྒྲིལ༔ བདེ་ཆེན་འཁོར་ལོར་བླ་མ་ཡབ་ཡུམ་གྱི་བདེ་བ་ལ་སེམས་གཏད༔ སྟེང་འོག་གི་རླུང་བསྡམ་སྟེ༔ བདེ་བ་ལ་སེམས་མེ་རེ་བཞག༔ དེ་ནས་བདེ་བ་ཆུང་དུ་སོང་བ་དང་༔ ཡང་བསྐྱོད་ཅིང་དེ་ཀ་བཞིན་གཟུང་བས༔ སྤྱི་བོ་ནས་དངས་མ་གཡོས་པས་བདེ་མེ་རེ་བ་དེ་དགའ་བའི་ཡེ་ཤེས༔ དེས་རྣམ་རྟོག་རབ་རིབ་རྣམས་སྤང་༔ དངས་མ་སྙིང་ཁར་སླེབ་པས་མཆོག་དགའི་ཡེ་ཤེས༔ དེས་བདག་ཏུ་འཛིན་པའི་རྟོག་པ་སྤང་༔ དངས་མ་ལྟེ་བར་སླེབ་སྟེ༔ བདེ་བ་རྒྱས་པས་དགའ་བྲལ་གྱི་ཡེ་ཤེས༔ དེར་ཕྱག་རྒྱར་འཛིན་པའི་རྟོག་པ་སྤང་༔ དངས་མ་གསང་བར་སླེབ་པས༔ ལུས་ངག་ཡིད་གསུམ་བདེ་ལ་རྟོག་པ་མེད་པར་འབྱུང་བས༔ ལྷན་ཅིག་སྐྱེས་པའི་དགའ་བའི་ཡེ་ཤེས་དེས་དགའ་བ་གསུམ་དུ་འཛིན་པའི་རྟོག་པ་ཐམས་ཅད་སྤང་སྟེ༔ བདེ་བ་སྟོང་པ་གསལ་བ་ངོས་བཟུང་མེད་པའི་ཉམས་སྐྱེ་བས༔ དེ་ངོས་བཟུང་ལ་དུས་ཐམས་ཅད་དུ་ཉམས་བསྐྱངས་པས་བདེ་སྟོང་རྟོགས་པ་མངོན་དུ་འགྱུར་རོ༔ སྙིང་རུས་ ཀྱིས ་དངས་མ་མི་སྤང་པའི་དམ་བཅའ་བརྟན་པོ་བཟུངས་ལ་དགའ་བཞིའི་ཡེ་ཤེས་ངོས་མ་ཟིན་ཚེ་བསྐྱོད་དོ༔ དེ་ནས་ཟིན་པ་དྲང་བ་ནི༔ གསང་བ་བུ་གའི་རྡོ་རྗེ་སྔོན་པོ་དེ་དངས་མ་དང་འདྲེས་ནས༔ དངས་མ་ཧཱུྃ་ནི་རྣམ་པར་སྐར་མདའ་བཞིན་དུ་ལྟེ་བ་དབུ་མ་ན་ཡར་རྒྱང་གིས་བྱུང་བ་དང་དུས་མཉམ་དུ༔ ངག་ཏུ་ཧི་ཧིག་ཅེས་སྒྲ་དང་བཅས་པ་དྲག་པོ་བདུན་བར་མ་ཆད་པས་དྲང་བར་བྱའོ༔ སྤྱི་བོ་དང་༔ མགྲིན་པ་དང་༔ སྙིང་ཁ་དང་༔ ལྟེ་བར་ཆིར་གྱིས་སོང་བར་བསམ་ཞིང་༔ དེ་ལྟ་བུ་ལན་གསུམ་བྱའོ༔ དེ་ནས་རྩ་ལ་དགྲམ་ཞིང་རླུང་དང་བསྲེ་བ་ནི༔ ཕྱག་རྒྱ་མ་དང་བྲལ་ལ་རང་ཁྱིའི་འདུག་སྟངས་ཀྱིས་མིང་མེད་ཀྱི་རྩར་མཐེབ་ཆེན་བཙུགས་ཏེ༔ ཁུ་ཚུར་བཅང་སྟེ་ས་ལ་བཙུགས་ལ་ངག་ཏུ་ཧི་ཧིག་ཅེས་གཡས་ནས༔ ལན་གསུམ་དུ་དྲག་ཏུ་འཐེན་ལ༔ རླུང་བཟུང་སྟེ་གཡས་སུ་ལན་གསུམ་སྤྲུག༔ གཡོན་དུ་ཡང་དེ་བཞིན་དུ་བྱ༔

རླུང་བཟུང་སྟེ་ལུས་སྤྲུག་པ་ཤར་ཤར་བ་ལན་གསུམ་བྱ༔ དེ་ནས་ཀློད་ལ་བཞག་གོ༔ དེ་ནས་དགེ་བའི་རྩ་བ་བྱང་ཆུབ་ཏུ་བསྔོ་བར་བྱའོ༔ ལས་དང་པོ་པས་གལ་ཏེ་མ་འདྲོངས་ན༔ རྟགས་ནི་རྡོ་རྗེའི་རྩ་བར་ཆུ་བྲོ་བ་སྙམ་བྱེད་པ་འོང་བས༔ ཡང་ཡང་སྦྱོར་བས་དྲངས་ཤིང་དགྲམ༔ དེས་ཀྱང་མ་འདྲོངས་ན་ལས་རྒྱའམ༔ ལག་གི་འདུ་བྱེད་ཀྱིས་བཏང་ངོ༔ དེས་མ་བཏང་ན་ནད་དུ་འགྲོའོ༔ དེ་ནས་ཕྱིས་མི་འདྲོངས་མི་སྲིད་དོ༔ འདྲོངས་ཤིང་དགྲམ་ཀྱང་བུད་མེད་བུ་མི་ཡོང་བའི་དུས་སུ་དུམ་རེ་མ་བཏང་ན༔ ཕྱིས་རྡོ་རྗེ་ལས་སུ་རུང་དུ་མི་བཏུབ་པས་བཏང་ངོ་༔ གཏོང་བའི་དུས་སུ་ཡང་པདྨའི་ནང་དུ་ཡི་དམ་ཀྱི་ལྷ་ཚོགས་བསྐྱེད་པ་ལ་མཆོད་པར་བསམ་མོ༔ དངས་མའི་ལྷག་མ་བག་ཙམ་ཞིག་བཟུང་ལ་རང་གིས་མྱོང་ངོ་༔ དེས་བྱང་སེམས་སྤངས་པའི་ལྟུང་བ་མི་ཕོག་པ་ཡིན་ནོ༔ དང་པོ་བདེ་བ་འགོ་མ་སྐྱེས་པ་དང་༔ དེ་ལ་གོམས་པ་དང་༔ རྡོ་རྗེའི་རྩ་བ་ནས་བཟུང་༔ དེ་ལ་གོམས་ནས་རྡོ་རྗེའི་སྐེད་པ་ནས་བཟུང་༔ དེ་ལ་གོམས་ནས་བྷ་ག་རང་ནས་དྲོངས་པར་ཐེ་ཚོམ་མེད་དོ༔ སྙིང་རུས་དང་ལྡན་པའི་ སྐྱ ེས་བུས་མི་འདྲོང་མི་སྲིད་དོ༔ ཆགས་ཆེན་ལམ་དུ་འཇུག་པ་ཡི༔ དབང་བཞི་གནད་ཀྱི་གདམས་པ་འདི༔ མ་འོངས་ལས་ཅན་དོན་དུ་ནི༔ ཨོ་རྒྱན་པདྨ་བདག་འདྲས་བཀོད༔ ཐུགས་ཀྱི་སྲས་དང་འཕྲད་པར་ཤོག༔ དབང་གི་རྒྱབ་ཡིག་གསང་བའི་དུམ་བུར་བཀོད་པའོ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཨྠིྀ༔ ༔རྫོགས་སོ༔ དགེའོ༔ ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༥༽དབང་གི་རྒྱབ་ཡིག - PAGE 204 -- PAGE 205 -- PAGE 202 -