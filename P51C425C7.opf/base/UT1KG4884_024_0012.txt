 ༄༅༅། །འཕགས་པ་འཇམ་དཔལ་ལ་བསྟོད་པ་མེ་ཏོག་གི་ ཆུན་པོ་ཞེས་བྱ་བ་བཞུགས་སོ། །

 ངག་གི་དབང་པོ་ལ་ཕྱག་འཚལ་ལོ། །ཤིན་ཏུ་ཡིད་འོང་ངོས་དམར་མཚམས་ཀྱི་ཆུ་འཛིན་རོལ་པའི་བླ་བྲེ་ཅན། །ཚོགས་གཉིས་འབྲུག་སྒྲ་ཕྱོགས་ཀྱི་མཐར་ཁྱབ་ཚངས་པའི་རྔ་ཆེན་གསལ་བར་སྒྲོགས། །ཀུན་མཁྱེན་ནམ་མཁའི་ངོས་ན་གར་བྱེད་ཕན་བདེའི་གློག་གི་འོད་ཟེར་ཅན། །རྒྱལ་བའི་སྤྲིན་གཙང་ཀུན་ནས་སྣང་བས་དེ་རིང་བདག་བློའི་ཡིད་མཁར་སྐྱོངས། །གདོད་ནས་མངོན་པར་བྱང་ཆུབ་སྐུ་ནི་ཞིང་རྣམས་ཀུན་ནས་རྣམ་འཕྲུལ་ཞིང༌། །ཚངས་པའི་གསུང་སྙན་ཆོས་ཆར་བསིལ་བས་མ་ལུས་འགྲོ་རྒྱུད་ཚིམ་པར་མཛད། །ཇི་སྙེད་ཇི་བཞིན་གཟིགས་པ་རྣམ་དག་ཡོན་ཏན་རྒྱ་མཚོའི་ཕ་རོལ་ཕྱིན། །དེ་སླད་མགོན་པོ་འཇམ་པའི་དབྱངས་ནི་རྒྱལ་བ་ཀུན་གྱིས་བསྔགས་པ་ལགས། །རི་དྭགས་དབང་པོ་རབ་ཏུ་བསྒྱིངས་པར་གེ་སར་གསལ་པའི་མདངས་བཀྲ་ཞིང༌། །རི་བོང་འཛིན་གཟུགས་ཉིན་བྱེད་དམར་བས་ཞབས་ཀྱི་པདྨ་ལ་རེག་པ། །རྡོ་རྗེའི་སྐྱིལ་ཀྲུང་ཤིན་ཏུ་མཛེས་ལྡན་སྙན་གོང་ཨུཏྤལ་ཁ་བྱེ་ཞིང༌། །ཐོར་ཚུགས་རྩེ་ནས་རིན་ཆེན་འོད་འཕྲོ་སྙན་ཤལ་ནོར་བུའི་ཚལ་གྱིས་མཛེས། །གཡས་གཡོན་ཕྱག་གིས་ཨུཏྤལ་སྡོང་བུ་ཐུགས་ཀར་འཛིན་པས་སྙན་དྲུང་བུང་བ་འཕུར་ལྡིང་ཞིང༌། །མེ་ཏོག་ཁ་བྱེ་ཙན་དན་དད་ལྡན་སྤྱི་བོ་འཇམ་པོར་རལ་གྲི་པུུ་སྟི་ལེགས་པར་འཛིན། །ནོར་བུའི་སྐེད་ངོས་དོ་ཤལ་ལ་རེག་དར་གྱི་ན་བཟའ་གདུ་བུའི་སིལ་ཁྲོལ་ཕྲེང་བ་ཅན། །ལྟ་བས་མི་ངོམས་ཤིན་ཏུ་ཡིད་འོང་ངོ་མཚར་མཆོག་གིས་ཀུན་ནས་བརྒྱན་པའི་སྐུ་དེ་ནི། །དཔེ་ཡིས་མི་མཚོན་འགྲོ་བའི་མིག་གི་བདུད་རྩིར་བྱེད་པས་ལྷ་བརྒྱའི་གཙུག་གིས་མཆོད་པ་ལགས། །འདམ་སྐྱེས་དབུས་ཀྱི་བསིལ་ཟེར་ལ་གནས་མཐོན་མཐིང་ནོར་བུའི་སྣང་བ་ཅན། །རིན་ཆེན་སིལ་ཁྲོལ་ཀུན་ནས་མཛེས་པའི་ཕྱག་གཉིས་རལ་གྲི་པུུ་སྟི་འཛིན། །མུ་མེད་འོད་ཟེར་ཀུན་ནས་འཕྲོ་བས་འཇིག་རྟེན་གསུམ་གྱི་ཁོངས་ཁྱབ་པའི། །ངག་གི་ལྷ་མོ་གཽ་རཱི་རིན་ཆེན་དུས་གསུམ་རྒྱལ་བ་ཀུན་གྱི་ཡུམ།

།དེ་སླད་མགོན་པོ་འཇམ་པའི་དཔལ་ནི་ཀུན་ནས་དགྱེས་པའི་བཙུན་མོར་བཅས། །སྙན་དངགས་མེ་ཏོག་གསར་པའི་ཆུན་པོས་ལེགས་པར་བསྟོད་པའི་བསོད་ནམས་ཀྱིས། །བདག་དང་འགྲོ་ཀུན་འགྲོ་བའི་གཙོ་བོ་ཀུན་མཁྱེན་མཆོག་གི་གནས་ཐོབ་ནས། །ནམ་མཁའི་མཐའ་ཀླས་འགྲོ་བ་ཀུན་ལ་བདེ་ལེགས་བཀྲ་ཤིས་བྱེད་པར་ཤོག །འཕགས་པ་འཇམ་དཔལ་ལ་བསྟོད་པ་མེ་ཏོག་གི་ཆུན་པོ་ཞེས་བྱ་བ། སྙན་དངགས་དང༌། སྡེབ་སྦྱོར་དང༌། མངོན་བརྗོད་ལ་སོགས་པའི་ཚུལ་ཕྱིན་ཅི་མ་ལོག་པར་ཁོང་དུ་ཆུད་པའི་སྙན་དངགས་མཁན་དཔལ་ལྡན་བསམ་ཡས་པ་ངག་གི་དབང་པོས་དེ་ཉིད་སྒྲུབ་པའི་ཚེ་གྲུབ་རི་རིན་པོ་ཆེ་འབྱུང་བའི་གནས་སུ་སྦྱར་བ་རྫོགས་སོ། །ཕྱོགས་དུས་ཀུན་ཏུ་བདེ་ལེགས་ཀྱི་ཆར་བསྐལ་པ་རྫོགས་ལྡན་གྱི་དུས་ཉེ་བར་གནས་བཞིན་དུ་འབབ་པར་གྱུར་ཅིག །ཤུབྷཾ།། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༤༽ བསྟོད་ཚོགས་ཀྱི་སྐོར། -PAGE 8--PAGE 3--7-