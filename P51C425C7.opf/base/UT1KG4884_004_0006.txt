༄༅། །གྲུབ་ཐོབ་མེ་ལོང་རྡོ་རྗེའི་རྣམ་ཐར་

དྲི་ལོག་མ་བཞུགས་སོ། ། ཨཱོཾ་ཨཱཿཧཱུཾ། །ཆོས་སྐུའི་བླ་མ་དམིགས་མེད་ངང༌། །ལོངས་སྐུའི་བླ་མ་འོད་གསལ་སྐུ། །སྤྲུལ་སྐུའི་བླ་མ་ཐུགས་རྗེ་ཅན། །བླ་མ་གསུམ་ལ་གསོལ་བ་འདེབས། །དུག་གསུམ་གྲོལ་བར་བྱིན་གྱིས་རློབས། །ཆོས་དབྱིངས་བླ་མ་མི་རྟོག་དང༌། །མེ་ལོང་བླ་མ་གསལ་དག་ལྷ། །མཉམ་ཉིད་བླ་མ་མཐོ་དམའ་མེད།། སོར་རྟོགས་བླ་མ་མ་འདྲེས་གསལ། །བྱ་གྲུབ་བླ་མ་རིགས་འཁོར་བཅས། །བླ་མ་ལྔ་ལ་གསོལ་བ་འདེབས། །དུག་ལྔ་གྲོལ་བར་བྱིན་གྱིས་རློབས། ། ཨོཾ་ཨཱཿཧཱུྃ། བྱིན་རླབས་རྟོགས་པས་འཁོར་མཛད་བླ་མ་དང༌། །བསྒྲུབས་པས་དངོས་གྲུབ་འབྱུང་བ་ཡི་དམ་ལྷ། །འུར་བས་གཞན་སྣང་ཐུལ་བ་མཁའ་འགྲོའི་ཚོགས། །བྱིན་གྱིས་རློབས་ཤིག་རྗེས་འཇུག་ཐུགས་རྗེས་ཟུངས། ། མོས་པས་ཐུགས་དགོངས་གཅིག་གྱུར་ཆོས་མཛད་དང༌། །རྟོགས་པས་དགོངས་དོན་གྲོལ་བ་དམ་པའི་ཆོས། །དམ་ཚིག་གཙང་བས་བསྒྲུབས་པའི་ཆོས་སྐྱོང་རྣམས། །བསྟན་པ་སྲུངས་ཤིག་བར་ཆད་རྐྱེན་རྣམས་སོལ། ། ཨོཾ་ཨཱཿཧཱུྃ། ཕྱེན་སྭཱ་ཧཱ། སྒྲགས་ནང་རྟུག་པ་མེ་ལོང་ལ། །འཕྲེང་པོའི་སྟོན་པ་དབང་ཕྱུག་ཁོང༌། །དྲི་ལོག་རྣམ་ཐར་ཞུུ་འོ་ཟེར། །ཤོག་བུར་འཆལ་གཏམ་ཁ་གཅིག་ལོངས། ། ཨོཾ་ཨཱ་ཿཧཱུྃ། དེ་ལྟར་ཉོན་མོངས་པ་དམིགས་སུ་མེད་པ་ཆོས་སྐུ་མེ་ལོང་གི་རྣམ་ཐར། རང་རྒྱུད་ རྩུབ་ལ་སྟོང་པ་ཆོས་སྐུ་མེ་ལོང་གི་རྣམ་ཐར། འདུས་ འདུ་ཤེས་ ལ་མཐའ་དང་བྲལ་བ་ཆོས་སྐུ་མེ་ལོང་གི་རྣམ་ཐར། དེ་གསུམ་ཆོས་སྐུ་མེ་ལོང་གི་རྣམ་ཐར། ཨོཾ་ཨཱཿཧཱུྃ། མཐའ་བྲལ་གཅིག་ཏུ་བསྡུས་པ་ལོངས་སྐུ་མེ་ལོང་གི་རྣམ་ཐར་ གཅིག་གི་ སྟོང་པ་ ཡེ་ཤེས་ལྔ་ མདངས་དང་ལྡན་པ་ལོངས་སྐུ་མེ་ལོང་གི་རྣམ་ཐར། ཅང་མེད་ ཞི་ཁྲོ་ སྐུ་རུ་གསལ་བ་ལོངས་སྐུ་མེ་ལོང་གི་རྣམ་ཐར། དེ་གསུམ་ལོངས་སྐུ་མེ་ལོང་གི་རྣམ་ཐར། ཨོཾ་ཨཱཿཧཱུྃ། མ་བྱིན་པར་གཞན་གྱི་ཆུང་མ་ལ་རྐུ་བ་སྤྲུལ་སྐུ་མེ་ལོང་གི་རྣམ་ཐར། མི་ཚངས་པ་རང་གི་བུ་མོ་ལ་སྤྱོད་པ་སྤྲུལ་སྐུ་མེ་ལོང་གི་རྣམ་ཐར།

རྫུན་བླ་མ་ལ་གཏོང་བ་སྤྲུལ་སྐུ་མེ་ལོང་གི་རྣམ་ཐར། སྲོག་གཅོད་རང་གི་བུ་ཕྲུག་གསོད་པ་སྤྲུལ་སྐུ་མེ་ལོང་གི་རྣམ་ཐར། འགྲོགས་གཞུང་ཡོན་བདག་དང་རྩོད་པ་སྤྲུལ་སྐུ་མེ་ལོང་གི་རྣམ་ཐར། མཇེ་ཨ་མ་ལ་སྟོན་པ་སྤྲུལ་སྐུ་མེ་ལོང་གི་རྣམ་ཐར། མི་ངས་ཆུང་མ་ལ་བྱེད་པ་སྤྲུལ་སྐུ་མེ་ལོང་གི་རྣམ་ཐར། རང་རེའི་བླ་མ་རང་རེས་ཆོག་པ་སྤྲུལ་སྐུ་མེ་ལོང་གི་རྣམ་ཐར། དེ་རྣམས་སྤྲུལ་སྐུ་མེ་ལོང་གི་རྣམ་ཐར་བསྡུས་པའོ། ། ཨོཾ་ཨཱཿཧཱུྃ། བླ་མ་རྣམས་དང་རྨི་ལམ་དུ་མཇལ་བ་རྫུན་རྐྱལ་མེ་ལོང་གི་རྣམ་ཐར། བསྟན་གཙོ་དང་ཐུགས་རྗེ་ཆེན་པོ་དང་ཕག་མོ་དང་ལྷན་སྐྱེས་དང་རྟ་མགྲིན་རྣམས་ཀྱི་ཞལ་མཐོང་བ་རྫུན་རྐྱལ་མེ་ལོང་གི་རྣམ་ཐར། རྫོགས་པ་ཆེན་པོ་སྙིང་ཏིག་ཟབ་པའི་ཡོན་ཏན་གྱིས་བདག་དང་འབྲེལ་ཚད་དོན་དང་ལྡན་པ་རྫུན་རྐྱལ་མེ་ལོང་གི་རྣམ་ཐར། དེ་གསུམ་རྫུན་རྐྱལ་མེ་ལོང་གི་རྣམ་ཐར་རོ། ། ཨོཾ་ཨཱཿཧཱུྃ། རྡོ་ལ་རྡོག་རྗེས་བདུན་བརྒྱད་བྱུང་བ་ཟོག་པོ་མེ་ལོང་གི་རྣམ་ཐར། བྲག་རྒོད་མཆེ་བ་ལ་གཡུང་དྲུང་རིས་དང་ལག་རྗེས་རྒྱབ་པ་ཟོག་པོ་མེ་ལོང་གི་རྣམ་ཐར། རྨོང་སྤུས་རྒྱལ་བསེན་ཐུབ་པ་ཟོག་པོ་མེ་ལོང་གི་རྣམ་ཐར། དེ་གསུམ་ཟོག་པོ་མེ་ལོང་གི་རྣམ་ཐར་རོ། ། ཨོཾ་ཨཱཿཧཱུྃ། འཁོར་བའི་ཉེས་དམིགས་དྲན་པ་ཆོས་པ་མེ་ལོང་གི་རྣམ་ཐར། རྟག་ཏུ་འཆི་བ་དྲན་པ་ཆོས་པ་མེ་ལོང་གི་རྣམ་ཐར། བླ་མ་མཚན་ལྡན་འཚོལ་བ་ཆོས་པ་མེ་ལོང་གི་རྣམ་ཐར། མོས་གུས་གསོལ་བ་འདེབས་པ་ཆོས་པ་མེ་ལོང་གི་རྣམ་ཐར། རྒྱུ་འབྲས་ལ་ཐུབ་ཚད་འཛེམ་པ་ཆོས་པ་མེ་ལོང་གི་རྣམ་ཐར། དག་སྣང་བཏུབ་ཚད་ཀྱིས་སྦྱངས་པ་ཆོས་པ་མེ་ལོང་གི་རྣམ་ཐར། བླ་མ་ཕྱོགས་མེད་ལ་མོས་གུས་བྱེད་པ་ཆོས་པ་མེ་ལོང་གི་རྣམ་ཐར། གདམས་ངག་ཟབ་མོ་ཞུ་བ་ཆོས་པ་མེ་ལོང་གི་རྣམ་ཐར། དེ་ཚོ་ལ་ལས་འབྲེལ་དུ་མ་རེ་འཇོག་པ་ཆོས་པ་མེ་ལོང་གི་རྣམ་ཐར། དེ་རྣམས་ཆོས་པ་མེ་ལོང་གི་རྣམ་ཐར་རོ། ། ཨོཾ་ཨཱཿཧཱུྃ།

ཞེན་ལོག་དགོས་མེད་དུ་འབྱོངས་པའི་རི་ཁྲོད་མེ་ལོང་གི་རྣམ་ཐར། དབེན་གནས་བྲག་ཕུག་འཛིན་པ་རི་ཁྲོད་མེ་ལོང་གི་རྣམ་ཐར། འཕོང་ལ་ཚེར་མ་ཟུགས་པ་བཞིན་བྱེད་པ་རི་ཁྲོད་མེ་ལོང་གི་རྣམ་ཐར། དེ་གསུམ་རི་ཁྲོད་མེ་ལོང་གི་རྣམ་ཐར་རོ། ། ཨོཾ་ཨཱཿཧཱུྃ། དཀའ་ཐུབ་སྣ་ཚོགས་བྱེད་པ་ལྟོགས་བརྐམ་མེ་ལོང་གི་རྣམ་ཐར། རས་རྐྱང་གྱོན་ཞིང་ཁྱི་ལྤགས་འདིང་བ་ལྟོགས་བརྐམ་མེ་ལོང་གི་རྣམ་ཐར། བླ་མ་རྣམས་ལ་གདམས་ངག་ཞུ་བའི་ཕྱག་རྟེན་དང་ཚོགས་འཁོར་ངུ་བ་ལ་བྱེད་པ་ལྟོགས་བརྐམ་མེ་ལོང་གི་རྣམ་ཐར། དེ་གསུམ་ལྟོགས་བརྐམ་མེ་ལོང་གི་རྣམ་ཐར་རོ། ཨོཾ་ཨཱཿཧཱུྃ། རྒྱ་ནད་དང་ཤིག་ནད་ཞུགས་པ་དབང་ཆུང་མེ་ལོང་གི་རྣམ་ཐར། སློང་མོས་བཞད་གང་དུ་གྱུར་པ་དབང་ཆུང་མེ་ལོང་གི་རྣམ་ཐར། རྔན་ཆེན་རྒྱུན་ཆད་མེད་པ་དབང་ཆུང་མེ་ལོང་གི་རྣམ་ཐར། དེ་གསུམ་དབང་ཆུང་མེ་ལོང་གི་རྣམ་ཐར་རོ། ། ཨོཾ་ཨཱཿཧཱུྃ། བླ་མ་རྣམས་ཀྱི་ཐུགས་རྗེས་བཟུང་བ་གྲུབ་ཐོབ་མེ་ལོང་གི་རྣམ་ཐར། མི་འགྱུར་ཕག་མོས་བཅུག་པ་གྲུབ་ཐོབ་མེ་ལོང་གི་རྣམ་ཐར། དུས་ངན་གྱི་སྣང་བ་བདེ་ཤོས་སུ་འདུག་པ་གྲུབ་ཐོབ་མེ་ལོང་གི་རྣམ་ཐར། དེ་གསུམ་གྲུབ་ཐོབ་མེ་ལོང་གི་རྣམ་ཐར་རོ། ། ཨོཾ་ཨཱཿཧཱུྃ། ངོ་བོ་སྟོང་ཉིད་དུ་རྟོགས་པ་རྟོགས་ལྡན་མེ་ལོང་གི་རྣམ་ཐར། རང་བཞིན་ཡེ་ཤེས་ལྔ་ལྡན་དུ་རྟོགས་པ་རྟོགས་ལྡན་མེ་ལོང་གི་རྣམ་ཐར། ཐུགས་རྗེས་སྐུ་གསུམ་ཀུན་ཁྱབ་ཏུ་རྟོགས་པ་རྟོགས་ལྡན་མེ་ལོང་གི་རྣམ་ཐར། དེ་གསུམ་རྟོགས་ལྡན་མེ་ལོང་གི་རྣམ་ཐར་རོ། ། ཨོཾ་ཨཱཿཧཱུྃ། ཆོས་སྐུ་མེ་ལོང་གི་རྣམ་ཐར་གྱིས། །རང་གི་ངོ་བོ་རྟོགས་པར་མཛོད། །ལོངས་སྐུ་མེ་ལོང་གི་རྣམ་ཐར་གྱིས། །རང་གི་རང་བཞིན་རྟོགས་པར་མཛོད། སྤྲུལ་སྐུ་མེ་ལོང་གི་རྣམ་ཐར་གྱིས། །མཚང་ངན་ཕྱི་རུ་ཕྱིན་པར་ མཛོད། །རྫུན་རྐྱལ་མེ་ལོང་གི་རྣམ་ཐར་གྱིས། །ང་རྒྱལ་དབྱིངས་སུ་དག་པར་མཛོད། །ཟོག་པོ་མེ་ལོང་གི་རྣམ་ཐར་གྱིས། །ཆགས་སྡང་རང་སར་དག་པར་མཛོད།

།ཆོས་པ་མེ་ལོང་གི་རྣམ་ཐར་གྱིས། །མི་ཚེ་བཟང་ལ་སྐྱོལ་བར་ མཛོད། །རི་ཁྲོད་མེ་ལོང་གི་རྣམ་ཐར་གྱིས། །ཞེན་ཆགས་གཏིང་ནས་མེད་པར་མཛོད། །ལྟོག་བརྐམ་མེ་ལོང་གི་རྣམ་ཐར་གྱིས། །ཆོས་ཕྱོགས་སྡུག་བསྲན་ཐུབ་པར་མཛོད། གྲུབ་ཐོབ་མེ་ལོང་གི་རྣམ་ཐར་གྱིས། །གང་ཡིན་མགོ་ནི་ཐོན་པར་མཛོད། །རྟོག་ལྡན་མེ་ལོང་གི་རྣམ་ཐར་གྱིས། །སངས་རྒྱས་ཚེ་འདིར་འགྲུབ་པར་མཛོད། ། ཨོཾ་ཨཱཿཧཱུྃ། སྤྲང་པོ་མེ་ལོང་རྡོ་རྗེ་ཡི། །རྣམ་ཐར་བཅུ་གཅིག་བརྩམ་ཡིག་ མ། །སྟོན་པ་དབང་ཕྱུག་ཐུགས་དགྱེས་མཛོད། ། སྒྲགས་ནང་རྟུག་པ་མེ་ལོང་གི་རྣམ་ཐར་དྲི་ལོག་མ་ཞེས་བྱ་བ་རྫོགས་སོ།། །། ཤུབྷྃ། ཛ་ཨནྟུ།། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༤༽གྲུབ་ཐོབ་མེ་ལོང་རྡོ་རྗེའི་རྣམ་ཐར་དྲི་ལོག་མ། -PAGE 142--PAGE 143--PAGE 141-