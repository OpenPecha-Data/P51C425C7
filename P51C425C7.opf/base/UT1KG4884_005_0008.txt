༄༅། །དབང་བཞིའི་གོ་རིམ་ཐོ་ཡིག་བཞུགས་སོ༔

 རིགས་ཀྱི་ཌཱཀྐི་ལྔ་ལ་ཕྱག་འཚལ་ལོ༔ མཁའ་འགྲོ་སྙིང་ཐིག་ཏི་ཀ་ཡི༔ ཆགས་ཅན་ལམ་དུ་འཇུག་པ་ཡི༔ དབང་བསྐུར་བ་ཡི་ཆོ་ག་ནི༔ ཞེས་པས༔ དེ་ལ་ཞག་གསུམ་དུ་བྱས་ཏེ༔ ནུབ་དང་པོ་ལ༔ གཞི་བདག་ལ་གཏོར་མ་བྱིན་ས་བླངས་ལ༔ དཀྱིལ་འཁོར་སྟེགས་བུ་བརྩེག ༔ སྟ་གོན་གྱི་ཆོ་ག་བྱའོ༔ ནུབ་བར་པ་ལ་ཉིན་མོ་དཀྱིལ་འཁོར་བྲི༔ ནུབ་མོ་སློབ་མ་དཀྱིལ་འཁོར་དུ་གཞུག་ནས་བུམ་པའི་དབང་བསྐུར༔ མི་གཞན་ཡང་བཅུག་པས་ཆོག་གོ༔ དེས་གང་ཟག་སློབ་བུ་ཐུན་མོང་དུ་སྨིན་པར་བྱེད་པའོ༔ ནུབ་ཐ་མ་ལ་གང་ཟག་མཚན་ཉིད་དང་ལྡན་པ་གསུམ་ལས་མི་མང་བར་བྱས་ལ་དཀྱིལ་འཁོར་མ་བསྡུས་པར་ཚོགས་མཆོད་གཏོར་མ་མང་དུ་བཤམས་ནས༔ སྲོད་ལ་དཀྱིལ་འཁོར་ལྷོར་གསང་དབང་བསྐུར༔ གུང་ལ་དཀྱིལ་འཁོར་ནུབ་ཏུ་ཤེས་རབ་ཡེ་ཤེས་ཀྱི་དབང་བསྐུར༔ ཐོ་རངས་དཀྱིལ་འཁོར་བྱང་དུ་དབང་བཞིའི་ངོ་སྤྲོད་རྒྱས་པར་བྱས་ལ་ནམ་ལངས་ནས་ཚོགས་ལ་རོལ་ལོ༔ གླུ་གར་དང་རོལ་མོ་ཡང་བྱའོ༔ དེ་ནས་དཀྱིལ་འཁོར་གཤེགས༔ གཏོར་མ་བཏང་༔ བཀྲ་ཤིས་བསྔོ་བ་སྨོན་ལམ་བྱའོ༔ ཨོ་རྒྱན་པདྨ་བདག་གིས་དབང་བཞིའི་གོ་རིམ་ཐོ་ཡིག་ཏུ་བཀོད་པའོ༔ ཁ་ཐཾ༔ རྒྱ་རྒྱ་རྒྱ༔ ལས་ཅན་ཅིག་དང་འཕྲད་པར་ཤོག༔ ས་མ་ཡ༔ ཨྠིྀ༔ དགེའོ༔ ༈ དབང་གི་རིམ་པ་ཁྲིད་དུ་བསྐུར་ལུགས་བཞུགས་སོ༔ སྨིན་བྱེད་དབང་གི་དོན་ཁྲིད་དུ་བསྐུར་ཏེ༔ དང་པོར་སློབ་བུ་ལས་དང་པོ་པ་རྣམས་ལ་བུམ་པའི་དབང་བསྐུར་ཏེ་ཡི་དམ་རིགས་ལྔའི་མངོན་རྟོགས་གསུམ་པོ་ལ༔ རྟགས་རྫོགས་པར་བསྙེན་པ་བྱེད་དུ་བཅུག་གོ༔ དེ་ནས་གསང་དབང་བསྐུར་ཏེ་གཏུམ་མོ་གང་ཡང་རུང་བ་ལ་རྟགས་མ་རྫོགས་བར་དུ་བསྒོམ་དུ་གཞུག་གོ༔ དེ་ནས་ཤེས་རབ་ཡེ་ཤེས་བསྐུར་ཏེ་བདེ་སྟོང་དོན་ལ་ཐིག་ལེ་ལས་སུ་རུང་གི་བར་དུ་ཕྱག་རྒྱ་བརྟེན་དུ་གཞུག་གོ༔ དེ་ནས་ཚིག་དབང་བསྐུར་ཏེ་ཁྲེགས་ཆོད་ཀྱི་དོན་ངོ་མ་འཕྲོད་བར་དུ་བསྒོམ་དུ་གཞུག་གོ༔ དེ་ནས་རྩལ་དབང་བསྐུར་ཏེ་ཐོད་རྒལ་ངོ་སྤྲད་ལ༔ སྣང་བ་བཞི་མ་རྫོགས་ཀྱི་བར་ལ་སྒོམ་དུ་གཞུག་གོ༔

ཐམས་ཅད་དུས་གཅིག་ལ་བསྐུར་ཡང་འགལ་བ་མེད་དོ༔ རིམ་པར་ཁྲིད་དུ་བྱས་ན་ཤིན་ཏུ་ལེགས་སོ༔ ས་མ་ཡ༔ རྒྱ་རྒྱ་རྒྱ༔ ཨྠིྀ༔ དགེའོ༔ བཀྲ་ཤིས༔ PAGE - PAGE 181 -- PAGE 180 -