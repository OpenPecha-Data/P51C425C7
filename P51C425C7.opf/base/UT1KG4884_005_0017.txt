༄༅། །ཌཱཀྐིའི་དུས་གནད༔ གནད་འབེབས་ཤི་ས་

སྤྱི་གནད་བླ་རྡོ་བཞུགས་སོ༔ EMBED Photoshop.Image.7 \s ཌཱཀྐི་ལ་ན་མོ༔ འཁོར་བ་བློ་ཡིས་བཏང་བ་ཡི༔ རྣལ་འབྱོར་བརྟུལ་ཞུགས་ཅན་དག་གིས༔ ཌཱཀྐི་ཡབ་ཡུམ་སྒྲུབ་པ་ལ༔ རྟགས་དང་ཡོན་ཏན་མེད་པ་ན༔ ཌཱཀྐི་གནད་འབེབས་ཤི་ས་བསྟན༔ ཡབ་ཡུམ་བསྙེན་པ་ཐེམ་པར་བསྐྱལ༔ དེ་ནས་ཌཱཀྐི་གནད་ལ་བོར༔ འདི་ལ་སྤྱི་དོན་རྣམ་པ་གསུམ༔ སྔགས་དང་དམིགས་པ་དུས་གནད་གསུམ༔ དང་པོ་དུས་གནད་བསྟན་པ་ནི༔ ཚེས་གཅིག་ཚེས་དྲུག་བཅུ་གཅིག་དང་༔ བཅུ་དྲུག་ཉེར་གཅིག་ཉི་ཤུ་དྲུག༔ རྡོ་རྗེ་ཌཱཀྐི་ཡབ་ཡུམ་དུས་གནད་ཡིན༔ ཚེས་གཉིས་ཚེས་བདུན་བཅུ་གཉིས་དང་༔ བཅུ་བདུན་ཉེར་གཉིས་ཉི་ཤུ་བདུན༔ རཏྣ་ཌཱཀྐི་ཡབ་ཡུམ་དུས་གནད་ཡིན༔ ཚེས་གསུམ་ཚེས་བརྒྱད་བཅུ་གསུམ་དང་༔ བཅོ་བརྒྱད་ཉེར་གསུམ་ཉི་ཤུ་བརྒྱད༔ པདྨ་ཌཱཀྐི་ཡབ་ཡུམ་དུས་གནད་ཡིན༔ ཚེས་བཞི་ཚེས་དགུ་བཅུ་བཞི་དང་༔ བཅུ་དགུ་ཉེར་བཞི་དགུ་སྟོང་ནི༔ ལས་ཀྱི་ཌཱཀྐི་ཡབ་ཡུམ་དུས་གནད་ཡིན༔ ཚེས་ལྔ་བཅུ་དང་བཅོ་ལྔ་དང་༔ ཉི་ཤུ་ཉེར་ལྔ་གནས་སྟོང་རྣམས༔ གཙོ་བོ་ཡབ་ཡུམ་དུས་གནད་ཡིན༔ དེ་ལྟར་དུས་གནད་དག་ལ་བསྒྲུབ༔ གནད་ལ་ཕབ་པས་འགྲུབ་པ་ཡིན༔ དེ་ནས་དམིགས་པའི་གནད་བསྟན་པ༔ སྤྱི་བོའི་ཡབ་ཡུམ་ཆུ་ཡི་ཁམས༔ མགྲིན་པའི་ཡབ་ཡུམ་ས་ཁམས་ཏེ༔ ལྟེ་བའི་ཡབ་ཡུམ་མེ་ཡི་ཁམས༔ སྙིང་ཁའི་ཡབ་ཡུམ་ནམ་མཁའི་ཁམས༔ གསང་བའི་ཡབ་ཡུམ་རླུང་ཁམས་སོ༔ སྤྱི་བོའི་དཀྱིལ་འཁོར་མེ་དཔུང་ནང་༔ གཙོ་འཁོར་ཡབ་ཡུམ་གསལ་བ་ཡི༔ ཐུགས་ནང་གྲུ་གསུམ་མེ་ཡི་དབུས་དག་ཏུ༔ འཁོར་ལོའི་ཡིག་མགོ་བསྣོལ་མ་ལ༔ མཐའ་གཉིས་རཾ་གྱིས་བརྟེན་པར་བསམ༔ དེ་ཡང་གན་ལོག་བསྣོལ་མར་འཁོར༔ རཾ་ལས་མེ་སྤར་ས་བོན་གཉིས༔ ཚིག་ལ་ཁད་དུ་དམིགས་པ་གཏད༔ དེ་བཞིན་མགྲིན་པར་ཆུ་ནང་དུ༔ དམིགས་པ་གོང་བཞིན་བསྐོར་བར་བྱ༔ ལྟེ་བར་མེ་ལས་ནམ་མཁའ་སྟེ༔ གསང་བར་རླུང་ལས་འཁོར་ལོ་ཉིད༔ རིམ་པ་བཞིན་དུ་ཤེས་པར་བྱ༔ སྔགས་ཀྱི་གནད་ནི་དབུ་ཞབས་བཟློག༔ དུས་གནད་སོ་སོའི་སྐབས་སུ་བཟླས༔

འདི་ནི་ཤིན་ཏུ་རྩུབ་པས་ཏེ༔ རྣལ་འབྱོར་འགའ་ཡི་སྤྱོད་ཡུལ་མིན༔ འགྲུབ་འགྱུར་འདི་ལ་ཐེ་ཚོམ་མེད༔ སྨྱོ་དང་ལྕེབ་པའི་ཉེན་ཆེ་བས༔ མཁས་པས་ཚོད་དང་སྦྱར་ལ་བསྒྲུབ༔ ཨྠིྀ༔ སྤྱི་གནད་གཅིག་ཏུ་བསྟན་པ་ནི༔ རང་ཉིད་ཡབ་ཡུམ་ཐུགས་ཁ་རུ༔ རིགས་བཞིའི་འཁོར་ལོ་ཞལ་སྦྱར་ལ༔ ས་བོན་ཡིག་མགོ་བསྣོལ་མར་གསལ༔ ཕོ་འཁོར་གཡས་ལ་མོ་འཁོར་གཡོན༔ མུ་ཁྱུད་འབྱུང་བ་ལྔ་ཡིས་བསྐོར༔ དེ་དག་མྱུར་དུ་འཁོར་བ་ཡིས༔ རང་དབང་མེད་པར་དབང་འདུས་བསམ༔ གསང་སྔགས་དཀྲུགས་ཏེ་བཟླས་པར་བྱ༔ ཡོན་ཏན་འབྱུང་གནས་གཞུང་བཞིན་བྱ༔ མ་བྱུང་དེ་ལྟར་གནད་ལ་དབང་༔ འདི་ནི་གོང་བས་ཁེ་ཉེན་ཆུང་༔ དེ་ལྟར་བསྒྲུབས་པར་གྱུར་པ་ན༔ ཌཱཀྐི་དབང་མེད་སྲོག་དང་འཕྲལ༔ དབང་དུ་མི་འདུ་རང་དབང་མེད༔ ཌཱཀྐི་ཤི་ས་སྲོག་གི་གནད༔ བཅུད་ཀྱི་དུམ་བུ་ཏིག་པ་འདི༔ ཟབ་པས་ཀུན་ལ་བློས་མ་ཐོངས༔ ཡེ་ཤེས་མཚོ་རྒྱལ་ཁྱོད་ལ་གཏད༔ མ་སྤེལ་རིན་ཆེན་གཏེར་དུ་སྦོས༔ ལས་ཅན་ཅིག་དང་འཕྲད་པར་ཤོག༔ གཅིག་ལས་གཉིས་སུ་སྤེལ་སྲིད་ན༔ བཀའ་ཆད་འཕྲལ་དུ་འབྱུང་སྲིད་པས༔ རང་སྲོག་དག་ལས་གཅེས་པར་གྱིས༔ ཨྠིྀ༔ རྟ་མགྲིན་རྡོ་རྗེ་ཕག་མོ་གཉིས༔ ང་ཡི་ཡི་དམ་ལྷ་ཡིན་པས༔ སྲོག་གི་ཕྱིར་ཡང་མི་གཏོང་སྟེ༔ ཌཱཀྐི་སྡེ་བཞི་ང་ཡི་གཡོག༔ བྱ་དགའི་ཕྱིར་ཡང་མི་གཏོང་སྟེ༔ བདག་སྙིང་མཚོ་རྒྱལ་ཁྱོད་ལ་གཏད༔ མ་སྤེལ་ཐུགས་ཀྱི་དཀྱིལ་དུ་སྟིམས༔ བློ་རྡོ་རིན་ཆེན་ཐིགས་པ་བསྟན༔ ཡབ་ཡུམ་ཞལ་སྦྱོར་ལྟོ་བ་རུ༔ མུ་ཁྱུད་ལྟེ་བ་དང་བཅས་པའི༔ དབུས་སུ་ཡབ་ཡུམ་ས་བོན་བྲི༔ ཡབ་ཀྱི་ལྟོ་བའི་རྩིབས་བཞི་ལ༔ ཡབ་ཀྱི་ས་བོན་བཞི་པོ་བྲི༔ དེ་ཡི་ཕྱི་རོལ་མུ་ཁྱུད་ལ༔ བཛྲ་དཔའ་བོ་ལ་སོགས་བྲི༔ དངོས་གྲུབ་གང་འདོད་ཤམ་བུར་བསྒྱུར༔ ཡུམ་ལ་དབང་བཞི་གོང་དང་འདྲ༔ སོ་སོར་བྱང་སེམས་དཀར་དམར་བྱུག༔ རབ་གནས་བསྟིམས་ལ་ཞལ་སྦྱར་བྲི༔ རྟ་དང་ཕག་མོའི་སྙིང་བཤགས་ལ༔ ཞལ་སྦྱར་བར་དུ་ཙཀྲ་གཞུག༔ དབང་རྫས་སྣ་ཚོགས་དག་གིས་དྲིལ༔ ཚོན་སྐུད་བཅིངས་ལ་མགུལ་དུ་བཏགས༔

གང་འདོད་རྩ་སྔགས་ཤམ་བུར་བསྒྱུར༔ ཞག་བདུན་བསྒྲུབས་ན་དངོས་གྲུབ་ནི༔ གང་འདོད་འབྱུང་བ་ཐེ་ཚོམ་མེད༔ ཌཱཀྐི་ལུས་དང་གྲིབ་མ་ལྟར༔ འདི་ཉིད་སུ་ཡིས་བཅངས་ཀྱང་འབྱུང་༔ རྟག་ཏུ་མགོན་སྐྱབས་སྟོང་གྲོགས་བྱེད༔ ཅི་བསམ་ཐམས་ཅད་འགྲུབ་པར་འགྱུར༔ ཌཱཀྐིའི་བླ་རྡོ་གནད་ཐེབས་འདི༔ རང་གི་སྲོག་བས་ཕོངས་སོ་སྦ༔ གཅིག་ཆོག་ལས་ཀུན་འགྲུབ་བྱེད་གནད༔ ལས་ཅན་ཅིག་དང་འཕྲད་པར་ཤོག༔ གསུམ་ལས་མང་དུ་སྤེལ་ན་སྙིང་ཁྲག་འཇིབས་ཤིག༔ ཌཱཀྐི་རྣམས་ས་མ་ཡཱ༔ རྒྱ་རྒྱ་རྒྱ༔ གནད་འབེབས་བླ་རྡོ་གགས་སེལ་གྱི་གདམས་པ་རྫོགས་སོ༔ དགེའོ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༥༽ཌཱཀྐིའི་དུས་གནད༔ གནད་འབེབས་ཤི་ས་སྤྱི་གནད་བླ་རྡོ། - PAGE 212 -- PAGE 213 -- PAGE 211 -