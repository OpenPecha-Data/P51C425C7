༄༅། །རྫོགས་པ་ཆེན་པོ་མཁའ་འགྲོ་སྙིང་ཐིག་གི་ བླ་མ་བརྒྱུད་པའི་ལོ་རྒྱུས་བཞུགས་སོ༔ 

 EMBED Photoshop.Image.7 \s བརྒྱུད་པའི་བླ་མ་རྣམས་ལ་ཕྱག་འཚལ་ལོ ༔ ཡིད་ཆེས་ཤིང་ཁུངས་བཙུན་པར་བྱ་བའི་ཕྱིར་བླ་མ་བརྒྱུད་པའི་ལོ་རྒྱུས་མདོ་ཙམ་བཤད་པར་བྱ་སྟེ༔ དེ་ཡང་རྒྱུད་ཉི་ཟླ་ཁ་སྦྱོར་ལས༔ ལོ་རྒྱུས་དོན་གྱིས་མ་བཤད་ན༔ གསང་ཆེན་ངེས་པའི་བཀའ་འདི་ལ༔ ཡིད་མི་ཆེས་པའི་སྐྱོན་དུ་འགྱུར༔ ཞེས་པས༔ ཇི་ལྟར་བརྒྱུད་པའི་ལོ་རྒྱུས་ནིཿ རྒྱུད་འདི་ཉིད་ལས༔ སྟོན་པ་ཀུན་བཟང་ཡབ་ཡུམ་གྱིས༔ ཉིད་ལས་མི་གཞན་སེམས་དཔའི་སྣོད༔ བྱིན་གྱིས་བརླབ་ཀྱིས་བདག་ཉིད་ལ༔ གཏད་པས་གཅིག་ཤེས་ཆོས་ཀུན་གྲོལ༔ བཅིངས་དང་གྲོལ་བའི་མཐའ་ལས་འདས༔ རྡོ་རྗེ་སེམས་དཔའི་བྱིན་རླབས་ཀྱིས༔ རང་བྱུང་དགའ་རབ་ཐུགས་ལ་ཤར༔ སེང་ཧ་ཉིད་ལ་རྒྱུད་གཏད་པ༔ འབྲས་བུ་ཡོངས་རྫོགས་བཏགས་གྲོལ་རྒྱུད༔ ཨོ་རྒྱན་པདྨ་ཉིད་ལ་གཏད༔ ལྔ་ལྡན་བུ་ལ་འདི་སྟོན་ཅིག༔ ཅེས་གསུངས་པས༔ དེ་ཡང་མཁའ་ཀློང་རྣམ་པར་དག་པ༔ འོག་མིན་ཆོས་ཀྱི་དབྱིངས་ཀྱི་ཕོ་བྲང་དུ༔ བཅོམ་ལྡན་འདས་དཔལ་ཀུན་ཏུ་བཟང་པོ་ཡབ་ཡུམ༔ ཆོས་ཀྱི་སྐུ་དྲི་མ་དང་བྲལ་བ༔ ཅིའི་ངོ་བོར་ཡང་མ་གྲུབ་པ་ལས༔ སྐུ་ཞལ་ཕྱག་གི་རྣམ་པར་བཞེངས་ནས༔ ཆོས་ཀྱི་དབྱིངས་སྤྲོས་པ་དང་བྲལ་བའི་ངང་ནས༔ འོག་མིན་གྱི་གནས་སུ༔ བཅོམ་ལྡན་འདས་རྡོ་རྗེ་སེམས་དཔའ་ལ་རང་བཞིན་བྱིན་གྱིས་བརླབས་ཀྱིས་བཤད༔ ལོངས་སྐུ་མཚན་དང་དཔེ་བྱད་ཀྱིས་བརྒྱན་པ་རྡོ་རྗེ་སེམས་དཔས་དུར་ཁྲོད་མེ་རི་འབར་བའི་གཞལ་ཡས་ཁང་དུ༔ བཞུགས་པ་མིའི་ཡུལ་ན་བཞུགས་ཀྱང༔ དགོངས་པ་སངས་རྒྱས་དང་མཉམ་པའི་སྤྲུལ་པ་པོ་དགའ་རབ་རྡོ་རྗེ་ལ་ཚིག་ཙམ་དུ་བཤད༔ དེས་སློབ་དཔོན་ཤྲཱི་སིང་ཧ་ལ་རྩུབ་འགྱུར་ཚལ་གྱི་དུར་ཁྲོད་ཆེན་པོར་མངོན་སུམ་རང་ཐོག་ཏུ་ཕབ་ནས་བསྟན༔ དེས་རིག་འཛིན་ཆེན་པོ་པདྨ་ཐོད་ཕྲེང་ཞེས་བྱ་བ༔ རྡོ་རྗེ་ལྟ་བུའི་སྐུ་སྐྱེ་ཤི་འདས་གྲོངས་དང་བྲལ་བ་དེ་ལ༔ དུར་ཁྲོད་ཆེན་པོ་སོ་སའི་གླིང་དུ་གནས་ལུགས་ཡིད་དཔྱོད་དང་ཕྲལ་ནས་བསྟན༔ དེས་ཌཱཀྐི་མ་ཐམས་ཅད་ཀྱི་ལུང་བསྟན་དང་སྣང་བ་ཐོབ་པའི་མཁར་ཆེན་བཟའ་མཚོ་རྒྱལ་ལ་བཞོ་སྟོད་ཏི་སྒྲོའི་བྲག་ཏུ་གླེན་སྒམ་ཡིད་་དཔྱོད་མུན་འཐུམས་དང་བྲལ་ནས་ལྔ་ལྡན་ཡེ་ཤེས་ཀྱི་སྙིང་པོ་རང་གསལ་མངོན་སུམ་དུ་གཏན་ལ་ཕབ་ནས་གསུངས༔

དེས་རྒྱལ་པོའི་ལྷ་ལྕམ་པདྨ་ལས་འབྲེལ་རྩལ་ལ་མཆིམས་ཕུ་དཔལ་གྱི་གནས་མཆོག་ཏུ་ལྔ་ལྡན་བརྒྱུད་པའི་ཚུལ་དུ་བྱིན་གྱིས་བརླབས་ཀྱིས་བསྟན༔ དེ་ཉིད་ཀྱིས་བྱར་པོ་གྲོང་པོ་་དགོན་པར་སྤྲུལ་པའི་སྐུ་ལེགས་ལྡན་ཆེན་པོ་ལ་བཀའ་ལུང་ཡོངས་རྫོགས་སུ་གཏད༔ དེ་ཉིད་ཀྱིས་ཙཱ་རི་དཔལ་གྱི་གནས་སྒོ་རུ༔ ཆོས་ཉིད་དོན་གྱི་རྣལ་འབྱོར་པ་བདེ་ལེགས་པ་ལ༔ འོད་གསལ་རྒྱ་ཡན་ལྷུག་པ་ཕྱོགས་མེད་མཐའ་གྲོལ་ཆེན་པོར་གཏན་ལ་ཕབ་ནས་གསུངས༔ དེ་ཉིད་ཀྱིས་ཐར་གླིང་་དཔལ་གྱི་གནས་མཆོག་ཏུ༔ དྲིན་ཅན་བྱ་བཏང་ཆོས་རྗེ་ལ་དབྱིངས་རིག་འདུ་འབྲལ་མེད་པར་དབང་པོའི་མངོན་སུམ་དུ་གཏན་ལ་ཕབ་ནས་གསུངས༔ དེ་ཉིད་ཀྱིས་སྨན་རྩེ་དབེན་ཞིང་སྤྲོ་བའི་གནས་མཆོག་ཏུ༔ བྱམས་དང་སྙིང་རྗེ་འབྱོངས་པའི་བྱམས་སེམས་གྷུ་ན་ལ༔ ཁྲེགས་ཆོད་ཐོད་རྒལ་ཟུང་དུ་འབྲེལ་ཅིང་༔ སྐུ་གསུམ་འདུ་འབྲལ་མེད་པར་གཏན་ལ་ཕབ་ནས་གསུངས༔ བདག་འདྲ་མཁར་ཆེན་བཟས་བསྡུ་བ་པོ་མཛད་ནས༔ མ་འོངས་ལས་ཅན་གྱི་ཐུགས་སུ་བརྒྱུད་པར་བྱིན་གྱིས་བརླབས་ཏེ༔ ཌཱཀྐི་མ་ལ་གཏད་དེ༔ རིན་པོ་ཆེའི་གཏེར་དུ་སྦས་སོ༔ མ་འོངས་ལས་ཅན་ཅིག་དང་འཕྲད་པར་ཤོག༔ བླ་མ་བརྒྱུད་པའི་རིམ་པ་ཨྠིྀ༔ EMBED Photoshop.Image.7 \s དགེའོ༔ ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༥༽རྫོགས་པ་ཆེན་པོ་མཁའ་འགྲོ་སྙིང་ཐིག་གི་བླ་མ་བརྒྱུད་པའི་ལོ་རྒྱུས། PAGE 8 PAGE 9 PAGE 7