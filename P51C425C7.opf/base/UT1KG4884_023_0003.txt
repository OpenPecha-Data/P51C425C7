པ་མེ་ལོང་ཡེ་ཤེས།

 སྐུ་རྣམ་སྣང་ཆོས་དབྱིངས་ཡེ་ཤེས། ཞེས་པའི་ཚུལ་གྱིས་གསུངས་སོ། ། རྡོ་རྗེ་ཕུང་པོའི་ཡན་ལག་ནི། ། རྫོགས་པའི་སངས་རྒྱས་ལྔ་རུ་གྲགས། ། ཞེས་པ་ལ་སོགས་པ་དང༌། སེམས་ཅན་རྣམས་ནི་སངས་རྒྱས་ཉིད། ། ཅེས་པ་དང༌། འགྲོ་བའི་རྟོག་ཚོགས་བྱང་ཆུབ་སེམས། ། ཞེས་པ་ལ་སོགས་པས་མ་དག་པ་འཁོར་བའི་གནས་སྐབས་ན་ཡང་ཡེ་ཤེས་ལྔའི་རང་བཞིན་དུ་ཡེ་ནས་སངས་རྒྱས་པར་འདོད་དེ། རེ་ཞིག་ཟབ་མོའི་མདོ་སྡེ་སྡོང་པོ་བཀོད་པ་ལས་ཀྱང༌། གང་ཞིག་བདག་དང་སངས་རྒྱས་རྣམས། ། རང་བཞིན་མཉམ་པར་རབ་གནས་ ཤིང༌། །མི་གནས་ལེན་པ་མེད་པ་དེ། ། དེ་དག་བདེ་བར་གཤེགས་པར་འགྱུར། ། གཟུགས་དང་ཚོར་བ་འདུ་ཤེས་དང༌། ། རྣམ་པར་ཤེས་དང་སེམས་པ་དག། གྲངས་མེད་དེ་བཞིན་གཤེགས་པ་རྣམས། ། དེ་དག་ཐུབ་པ་ཆེན་པོར་འགྱུར། ། ཞེས་པ་དང༌། དྲི་མ་མེད་པའི་མདོ་ལས་ཀྱང༌། འཇིག་ཚོགས་ལ་ལྟ་བ་ནི་དེ་བཞིན་གཤེགས་པའི་གདུང་ངོ༌། ། ཞེས་པ་དང༌། སྐམས་ལས་པདྨ་མི་སྐྱེའི། འདམ་ལས་སྐྱེ་བ་དང་འདྲ་བར། འདུས་མ་བྱས་མངོན་དུ་བྱས་པ་རྣམས་ལས་བླ་ན་མེད་པའི་བྱང་ཆུབ་ཀྱི་སེམས་མི་སྐྱེའི། འཇིག་ཚོགས་ལ་ལྟ་བ་རི་བོ་ལྟ་བུ་བསྐྱེད་ན་བླ་ན་མེད་པའི་བྱང་ཆུབ་ཀྱི་སེམས་སྐྱེ་བར་འགྱུར་བས། དེ་བས་ན་ཉོན་མོངས་པ་ནི་དེ་བཞིན་གཤེགས་པའི་གདུང་ངོ༌། ། ཞེས་གསུངས་ལ། ཐབས་ཀྱི་ཞགས་པའི་བསྲུང་བ་མེད་པའི་དམ་ཚིག་གི་སྐབས་ལས་ཀྱང༌། འདི་ལྟར་གཏི་མུག་ནི་རྣམ་པར་མི་རྟོག་པའི་ཁོངས་སུ་འདུས་པས་སྤང་བླང་མེད་པའི་མཚན་ཉིད་ནི་སྐུ་དེ་བཞིན་གཤེགས་པའི་རིགས་སོ། ། ཞེ་སྡང་ནི་ཆོས་ཀྱི་དབྱིངས་ལས་མ་གཡོས་བཞིན་དུ་གདུག་པ་འདུལ་བའི་མཚན་ཉིད་རྡོ་རྗེའི་རིགས་སོ། ། ང་རྒྱལ་ནི་ཆོས་མཉམ་པ་ཉིད་ལ་སྲན་ཚུགས་པའི་མཚན་ཉིད་རིན་པོ་ཆེའི་རིགས་སོ། ། འདོད་ཆགས་ནི་ཆོས་ཐམས་ལ་མངའ་བརྙེས་པའི་མཚན་ཉིད་པདྨའི་རིགས་སོ། ། ཕྲག་དོག་ནི་ཆོས་མཉམ་པར་མ་རྟོགས་པ་རྣམས་ལ་ལས་དགེ་སྡིག་ཡོད་ཕྱིར་འགྲོ་བའི་དོན་བྱེད་པའི་མཚན་ཉིད་ལས་ཀྱི་རིགས་སོ།

། ཞེས་པ་དང༌། གསང་བ་འདུས་པ་ལས་ཀྱང༌། གཟུགས་ཀྱི་གཏི་མུག་ཉིད་བསྟན་པ། ། བླུན་པས་བཅིངས་པའི་ངོ་བོའོ༌། ། ཚོར་བ ་ འདོད་པས་མྱོས་བསྟན་པ། ། ང་རྒྱལ་གྱི་ནི་ངོ་བོའོ། ། འདུ་ཤེས་འདོད་ཆགས་བདག་ཉིད་ནི། ། དངོས་པོ་ལ་ནི་ཆགས་པའི་ མཚན། ། འདུ་བྱེད་རྟག་ཏུ་ཕྲག་དོག་སྟེ། ། རྩེ་གཅིག་བདག་ཉིད་བསྟོད་པའོ། ། རྣམ་ཤེས་ཞེ་སྡང་ཞེས་བསྟན་ཏེ། ། རྒྱུ་དང་འབྲས་བུར་རབ་ཏུ་གྲགས། ། འདི་དག་བདེ་གཤེགས་ལྔ་ཡི་རིགས། ། ཞེས་པ་དང༌། རིན་ཅེན་སེམས་ལས་ཕྱིར་གྱུར་པའི། ། སངས་རྒྱས་མེད་ཀྱང་སེམས་ཅན་མེད། ། ཅེས་པ་ལ་སོགས་པ་གསུངས་སོ། ། འོ་ན་འགྲོ་བའི་ཁམས་རྣམས་མ་དག་པ་སྣ་ཚོགས་སུ་སྣང་བ་ཇི་ལྟར་ཡིན་ཞེ་ན། ཡེ་ནས་དག་ཅིང་དྲི་མ་མེད་ཀྱང༌། གློ་བུར་ཀུན་ཏུ་བཏགས་པས་རྟོག་པའི་སྤགས་པས་ལས་དང་བདེ་སྡུག་སྣ་ཚོགས་སུ་ཀུན་གཞི་ལ་ནུས་པ་སྣ་ཚོགས་བཞག་པ་ལས་བྱུང་བའོ། ། དེ་ཡང་ཀུན་གཞི་ནི། ཐམས་ཅད་པ་སྟེ་ཀུན་གྱི་རྟེན་ཡིན་པར། ལང་ཀར་གཤེགས་པ་ལས། ཀུན་གཞི་ཀུན་གྱི་རྟེན་ཡིན་ཏེ། ། སྲིད་པ་དང་ནི་དེ་བཞིན་དུ། ། རྣམ་པར་བྱང་བའི་གཞི་མའང་ཡིན། ། ཞེས་སོ། ། དེ་ཡང་མ་དག་པ་འཁོར་བར་སྣང་དུས་དེའི་རྟེན་བྱེད་ཅིང་དབྱེར་མེད་པ་བཞིན་ཡོད་ཀྱང༌། དག་པའི་ཆོས་ཀྱི་དེ་ཉིད་ཆོས་ཀྱི་དབྱིངས་ཀྱི་ཡེ་ཤེས་བྱ་བར་མིང་གྱུར་པའོ། ། དེ་ཉིད་ལ་ནི་ཡེ་ཤེས་ཀུན་བརྟེན་ཏོ། ། འཁོར་བའི་ཀུན་གཞི་ལ་ནི་ཀུན་གཞིའི་རྣམ་པར་ཤེས་པ་དང༌། ཉོན་ཡིད་དང༌། ཡིད་ཤེས་དང༌། སྒོ་ལྔའི་རྣམ་ཤེས་བརྟེན་ཏོ། ། འདི་དག་མདོ་རྒྱུད་ལ་ལར་སྦྱངས་ཤིང་གནས་གྱུར་པས་ཡེ་ཤེས་ལྔར་དག་པར་འདོད་དོ། །ཀུན་གཞི་ཆོས་དབྱིངས་ཡེ་ཤེས་སུ་གནས་གྱུར། དེ་བཞིན་དུ་ཀུན་གཞིའི་རྣམ་ཤེས་མེ་ལོང་ཡེ་ཤེས། ཉོན་ཡིད་སོ་སོར་རྟོག་པ། ཡིད་ཤེས་མཉམ་པ་ཉིད། སྒོ་ལྔའི་རྣམ་ཤེས་བྱ་བ་གྲུབ་པའི་ཡེ་ཤེས་སུ་གནས་གྱུར་པའོ། ། དེ་བཞིན་དུ་གཟུགས་རྣམ་སྣང༌། ཚོར་བ་རིན་འབྱུང༌། འདུ་ཤེས་སྣང་མཐའ། འདུ་བྱེད་དོན་གྲུབ།

རྣམ་པར་ཤེས་པའི་ཕུང་པོ་མི་བསྐྱོད་པར་གནས་གྱུར་ཅིང༌། ས་སངས་རྒྱས་སྤྱན། ཆུ་མཱ་མ་ཀཱི། མེ་གོས་དཀར་མོ། རླུང་དམ་ཚིག་སྒྲོལ་མ། ནམ་མཁའ་དབྱིངས་ཀྱི་དབང་ཕྱུག་མར་གནས་གྱུར་ལ། དབང་པོ་དང་ཡུལ་རྣམས་ནི་སེམས་དཔའ་དང་སེམས་མའི་ངོ་བོར་གནས་གྱུར་ཅིང་སྒོ་གསུམ་འཛིན་པ་དང་བཅས་པ་སྒོ་བར་གནས་གྱུར་པར་གྲགས་ཀྱང༌། གཞུང་འདིར་ནི། སྣམ་བུ་ཚོས་ཀྱིས་བསྒྱུར་བ་ལྟ་བུའི་སྦྱང་གཞི་སྦྱོང་བྱེད་གནས་གྱུར་པ་ལྟ་བུ་མི་འདོད་དེ། སྤང་བླང་དང་སྦྱོང་བསྒྱུར་ལས་འདས་པའི་ཕྱིར་རོ། ། དེ་བས་ན་ཡེ་ནས་ཡེ་ཤེས་སུ་ཡིན་པ་ལ་ཡིན་པར་ཤེས་པས་འཁོར་བའི་ཀུན་རྟོག་ཡེ་ཤེས་སུ་གྲོལ་བ་ཆབ་རོམ་ཆུར་ཞུ་བའི་ཚུལ་གྱིས། འཁོར་བ་ཉིད་མྱང་འདས་སུ་གྲོལ་བར་འདོད་དོ། ། དེའང་ད་ལྟ་ཀུན་ཏུ་བཏགས་པའི་དྲི་མས་སེལ་དུ་གྱུར་པས་དག་ཀྱང་མ་དག་པ་ལྟར་སྣང་བ་ཉིད་གནད་ཟབ་མོ་ལ་གོམས་པས་ཀུན་རྟོག་ཕུང་པོ་དང་བཅས་པ་ཡེ་ཤེས་སུ་གྱུར་ནས། དྲི་མ་སྤངས་ནས་དབྱིངས་སུ་དག་པ་ནི་དཔེར་ན། གསེར་དང་འདྲེས་པའི་དངུལ་ཆུའི་གོང་བུ་རེ་ཞིག་མར་གསར་རམ་དངུལ་ཆུའི་རྣམ་པར་སྣང་གི་གསེར་དུ་མི་སྣང་ཡང་མེ་དང་ཕྲད་པའི་རྐྱེན་གྱིས་གསེར་དུ་སྣང་ཞིང༌། དངུལ་ཆུའི་རྣམ་པའི་མར་གསར་གྱི་ཁ་དོག་ཉིད་རང་ཡལ་དུ་སོང་བ་བཞིན་ནོ། ། དེ་བས་ན་མེ་ལ་ཆེར་བསྲེགས་པ་ན་འཛམ་བུ་ཆུ་བོའི་གསེར་ལྟར་སྣང་ངོ༌། ། དེ་བཞིན་དུ་ལམ་ཟབ་མོ་གོམས་པས་ཉོན་མོངས་པ་ལས་གྲོལ་བའི་འཕགས་པ་རིག་འཛིན་གྱི་གནས་སྐབས་དང༌། ལྷུན་གྱིས་གྲུབ་པའི་རིག་འཛིན་སངས་རྒྱས་ཀྱི་སར་ཤེས་པར་ བྱའོ། ། གཉིས་པ་གང་གི་རིགས་ཡིན་ངོས་གཟུང་བ་ནི། སྐབས་འདིའི་དཀྱིལ་འཁོར་ནི་རྡོ་རྗེའི་རིགས་སུ་བྱས་ནས། གཙོ་བོ་མི་བསྐྱོད་པར་སྔ་རབས་པ་དག་གིས་བཤད་ཀྱང༌། དེ་ནི་མ་ཡིན་ཏེ། དབུས་སུ་རིགས་ཀྱི་བདག་པོ་མཚོན་བྱེད་ཀྱི་གདན་འཁོར་ལོ་དང་སེང་གེ་བྱུང་བའི་ཕྱིར་དང༌། ཡུམ་ཀྱང་ནམ་མཁའ་དབྱིངས་ཀྱི་དབང་ཕྱུག་མ་བྱུང་བའི་ཕྱིར་དང༌།

ཞི་བའི་མདངས་ལས་འཕྲོས་པའི་ཁྲོ་བོའི་སྐབས་སུ་ཡང་གཙོ་བོ་བུདྡྷ་ཧེ་རུ་ཀ་བྱུང་བའི་ཕྱིར་དང༌། དཀྱིལ་འཁོར་འདི་ཡང་ཡེ་ཤེས་རང་སྣང་བ་གཞི་ལ་གཙོ་འཁོར་མ་འཁྲུགས་པར་འཆད་ཅིང་སྣང་བའི་སྐབས་ཡིན་པའི་ཕྱིར་དང༌། སློབ་དཔོན་ཆེན་པོ་པདྨས་འདིའི་སྒྲུབ་ཐབས་དང་དབང་བསྐུར་བའི་ཆོ་ག་ལས་ཀྱང༌། ཧཱུྃ་མེ་ལོང་ཡེ་ཤེས་རྣམ་དག་ཅིང༌། ། རྣམ་པར་སྣང་མཛད་བཅོམ་ལྡན་འདས། ། དབྱིངས་ཀྱི་དབང་ཕྱུག་ཕྱག་རྒྱ་ཡིས། ། རིགས་ཀྱི་བུ་ལ་དབང་བསྐུར་རོ། ། ཞེས་པའི་ཡི་གེས་ཀྱང་གནོད་ལ། ཐུན་མོང་མ་ཡིན་པའི་རྒྱུད་ཀྱི་སྡེ་ཚན་གཅིག་པ་འཇམ་དཔལ་སྒྱུ་འཕྲུལ་དྲྭ་བའི་འགྲེལ་པ་པདྨ་དཀར་པོ་ལས་ཀྱང༌། མེ་ལོང་ལྟ་བུའི་ཡེ་ཤེས་ཀྱི་བདག་ཉིད་རྣམ་པར་སྣང་མཛད་མཐིང་ག་དང༌། ཆོས་ཀྱི་དབྱིངས་ཀྱི་ཡེ་ཤེས་ཀྱི་བདག་ཉིད་མི་བསྐྱོད་པ་དཀར་པོར་གསུངས་པ་དང་འགལ་ལོ། ། འོ་ན་རྡོ་རྗེ་སེམས་དཔའ་སྒྱུ་འཕྲུལ་དྲྭ་བ་ཞེས་བཤད་པས་མི་བསྐྱོད་པར་འཐད་དོ། ། ཞེ་ན། མ་ཡིན་ཏེ། ལྷ་མོ་སྒྱུ་འཕྲུལ་དྲྭ་བ་ཞེས་བཤད་པས་གཙོ་བོ་ལྷ་མོར་ཐལ་བ་ལ་སོགས་པའི་སྐྱོན་སྤོང་བར་མི་ནུས་སོ། ། དེས་ན་རྡོ་རྗེ་སེམས་དཔའ་སྒྱུ་འཕྲུལ་དྲྭ་་བ་ནི་རིགས་ཐམས་ཅད་ཀྱི་སྤྱིའི་སྒྲར་བཤད་ཀྱི། མི་བསྐྱོད་པ་ཁོ་ནར་འཆད་པ་མ་ཡིན་ཏེ། རྣལ་འབྱོར་གྱི་རྒྱུད་ལས། རྡོ་རྗེ་སེམས་དཔའ་རིགས་རྣམས་ཀུན་གྱི་བདག། རིགས་དང་དཀྱིལ་འཁོར་ཀུན་གྱི་བདག་པོ་ཤོག། ཅེས་པས་དཀྱིལ་འཁོར་གྱི་གཙོ་བོ་གང་ཡིན་རྡོ་རྗེ་སེམས་དཔར་བཏགས་པའི་ཚུལ་དང་གཅིག་གོ ། སྤར་ཁབ་དང༌། གཞི་བསྟོད་ལ་སོགས་པ་ནི་བོད་མ་ཡིན་པས་ཡིད་བརྟན་མི་རུང་ངོ༌། ། རྔམ་གློག་ལས། དབུས་སུ་རྣམ་པར་སྣང་མཛད་གཙོ། ། ཞེས་པའང་མ་མཐོང་བར་ཟད་དོ། ། དེ་བས་ན་འདིར་དེ་བཞིན་གཤེགས་པའི་ཐུགས་ཀྱི་ཐུགས་ཀྱི་རིགས་ཀྱི་དཀྱིལ་འཁོར་ཡིན་པས་གཙོ་བོ་ནི་རྣམ་པར་སྣང་མཛད་ཐུགས་ཀྱི་ལྷ་ཡིན་ལ། མི་བསྐྱོད་པ་སྐུ་རྡོ་རྗེའི་བདག་ཉིད་དོ།

། གསུམ་པ་གཞན་གྱི་ལོག་རྟོག་དགག་པ་ནི། འོ་ན་རྒྱུད་གཞན་ལས། གཟུགས་ནི་རྣམ་པར་སྣང་མཛད་ཉིད། ། ཚོར་བ་རིན་ཆེན་འབྱུང་ལྡན་ལ། ། འདུ་ཤེས་སྣང་བ་མཐའ་ཡས་ཏེ། ། འདུ་བྱེད་དོན་ཡོན་གྲུབ་པ་ཉིད། ། རྣམ་པར་ཤེས་པ་མི་བསྐྱོད་པ། ། ཞེས་པ་དང་འགལ་ཞིང༌། སྐུ་མདོག་ཀྱང་མཐིང་གར་བཤད་པས་འགལ་ལོ་ཞེ་ན། ལན་བརྗོད་པ། ཀྱེ་བཞིན་བཟང་ད་དུང་ཐུན་མོང་དང་ཐུན་མོང་མ་ཡིན་པའི་རྒྱུད་སྡེ་གོང་འོག་ལ་བློ་ཁ་མ་ཕྱོགས་པས་རེ་བདེན། དེ་ལྟ་ནའང་ཁྱེད་ཅག་རྣམ་པར་ཤེས་པའི་རྒྱལ་པོ་དང་ཞེས་པ་དང༌། མཐིང་ག་དང་ཞེས་པའི་སྒྲ་ཙམ་ལ་འཁྲུལ་པར་ཟད་དེ། འདིར་ནི་འོག་མིན་རྡོ་རྗེའི་དབྱིངས་དང༌། སྙིང་ག་ན་འོད་གསལ་གྱི་དམ་པ་རིགས་བརྒྱ་འོད་ལྔའི་ཀློང་ན་དེ་ཉིད་དང་ཐ་དད་མེད་པར་ཡོད་པའི་རང་ལུགས་འཛུག་པ་སྟེ། སྙིང་གི་དགོངས་པའི་རྒྱུད་ལས། རྣམ་པར་སྣང་མཛད་མཐིང་ག་ཕྱག་ན་འཁོར་ལོ་བསྣམས་པ་ཡུམ་ནམ་མཁའ་དབྱིངས་ཕྱུག་མ་དང་ཞལ་སྦྱར་ནས་སངས་རྒྱས་ཀྱི་སྐུ་དྲུག་ཕྲག་གཅིག་ཏུ་ཤར་ རོ། ། ཞེས་སོ། ། རྣམ་པར་ཤེས་པའི་རྒྱལ་པོ་ཞེས་པ་དང༌། མཐིང་གར་གསུངས་པ་ནི་དེ་བཞིན་གཤེགས་པའི་ཐུགས་ཀྱི་ཐུགས་ཀྱི་རིགས་ཡིན་པའི་ཕྱིར་རོ། ། གཞན་ལས་རྣམ་སྣང་གཟུགས་ཏེ་སྐུའི་རིགས་དང་མི་བསྐྱོད་པ་ཐུགས་སུ་བཤད་པ་ནི་ཐུན་མོང་བའི་རྒྱུད་ཀྱི་དགོངས་པ་སྟེ། རིགས་ལྔ་སྤྱི་ཙམ་དང་སྐུའི་སྐུའི་དཀྱིལ་འཁོར་ལ་སོགས་པ་རྩ་བའི་དཀྱིལ་འཁོར་ལས་གཞན་དུ་འཕྲོས་པའི་དབང་དུ་བྱས་པའོ། ། གཞན་ཡང་ནམ་མཁའ་དབྱིངས་ཀྱི་དབང་ཕྱུག་མ་ནི་སེམས་ཉིད་རང་བཞིན་གྱིས་དག་པས་གོ་འབྱེད་པ་ཡིན་ལ། རྣམ་པར་ཤེས་པ་ནི་སྣ་ཚོགས་སུ་གསལ་ཞིང་འཆར་བས་རྣམ་པར་སྣང་མཛད་དེ་མེ་ལོང་གི་གཟུགས་བརྙན་འཛིན་པ་ལྟ་བུ་ཡེ་ཤེས་སོ། ། སངས་རྒྱས་སྤྱན་ནི་མི་གཡོ་ཞིང་རྟོག་པ་མེད་པས་གཏི་མུག་དང་ཆོས་མཐུན་པའི་ཕྱིར་ཆོས་ཀྱི་དབྱིངས་ཀྱི་སྤྱོད་ཡུལ་སའི་ཁམས་ཀྱི་སྲ་བའི་ཆ། གཟུགས་ཀྱི་ཕུང་པོས་བསྡུས་པ་ནི་གཞན་དུ་མི་འཕོ་བས་མི་བསྐྱོད་པ་ཞེས་བཤད་དོ།

། ཚུལ་འདི་ནི་རྒྱུད་སྡེ་གོང་མའི་རྣམ་བཤད་དེ་གཞན་ལས་ཁྱད་པར་དུ་འཕགས་པའོ། ། དེ་བས་ན་གཙོ་བོ་རྣམ་པར་སྣང་མཛད་ལ་རིགས་ཀྱི་འཁོར་ཚོམ་བུ་རྣམས་ཀྱིས་བསྐོར་བའི་དཀྱིལ་འཁོར་དུ་ཤེས་པར་བྱའོ། ། དཻ་ལ་ཀུན་གྱི་ཐུགས་རྗེས་མངའ་བདག་སྟོན་པ་ཀུན་ཏུ་བཟང་པོ་ཡབ་ཡུམ་དཀྱིལ་འཁོར་འདིའི་ཕྱོགས་གང་ན་ཡོད་པ་ཡིན་ཞེ་ན། ཁ་ཅིག་ན་རེ་ཁྱམས་ན་བྱིན་གྱིས་རློབ་པའི་ཚུལ་དུ་བཞུགས་ཟེར་རོ། ། དེ་ནི་མ་ཡིན་ཏེ་འཁོར་དུ་ཐལ་བ་དང༌། གཙོ་བོ་མཐར་གནས་པ་ཐུན་མོང་དང་ཐུན་མོང་མ་ཡིན་པའི་དཀྱིལ་འཁོར་གང་ལས་ཀྱང་མི་འབྱུང་བའི་ཕྱིར་ན་རིགས་པ་མ་ཡིན་ནོ། ། དེ་བས་ན་འདི་ལྟར་ཡིན་ཏེ། ཆོས་སྐུའི་གནས་སྐབས་ན་རང་བྱུང་གི་ཡེ་ཤེས་ཆེན་པོ་ཉིད་དམིགས་བསམ་སྤྲོས་པའི་ཡུལ་ལས་འདས་པར་བཞུགས་པས་ཀུན་ཏུ་བཟང་པོ་ཡབ་ཡུམ་ཞེས་བྱའོ། ། དེ་སྐད་དུ་དཔལ་སངས་རྒྱས་མཉམ་སྦྱོར་ལས། སེམས་དཔའ་སངས་རྒྱས་ཀུན་གྱི་ དངོས། ། རྡོ་རྗེ་སེམས་དཔའ་བདེ་བའི་མཆོག། གསང་བ་མཆོག་གི་དགྱེས་པ་ན།། ཐམས་ཅད་བདག་ཉིད ་ རྟག་ཏུ་བཞུགས། ། ཞེས་པ་དང༌། སློབ་དཔོན་ཆེན་པོ་བི་མ་ལའི་རིན་པོ་ཆེའི་སྒྲོན་མ་ལས། མི་གནས་ཆོས་དབྱིངས་དཀྱིལ་འཁོར་ན། ཀུན་བཟང་ཡབ་ཡུམ་ཞེས་བྱའོ། ། དེ་ལས་ལོངས་སྐུར་བཞེངས་པ་ན། ། རིགས་ལྔའི་སངས་རྒྱས་ཡིན་པར་གྲགས། ། སྤྲུལ་པའི་འགྲོ་དོན་སྤྱོད་པ་ན། ། རྡོ་རྗེ་སེམས་དཔའ་རྡོ་རྗེ་འཛིན། ། གྲངས་མེད་དཔག་གིས་མི་ལང་ངོ༌། ། ཞེས་གསུངས་པ་ལྟར་ལོངས་སྤྱོད་རྫོགས་པའི་དཀྱིལ་འཁོར་དུ་རང་སྣང་བའི་ཚེ་རིགས་ལྔའི་གཙོ་བོ་ཉིད་རྣམ་སྣང་སྟེ་ཀུན་བཟང་ཡབ་ཡུམ་མོ། ། དམིགས་པ་ལ་དགའ་བས་བསྒོམ་པའི་ཚེ་དེའི་ཐུགས་ཀར་བསྒོམ་པའི་རིམ་པ་ཡང་གསུངས་སོ། ། དེ་ཡང་མཉམ་སྦྱོར་ལས། དེ་ནས་འགྲོ་བ་འདུལ་ཐབས་ཀྱིས། ། དེ་ཉིད་རིགས་རྣམས་ལྔར་སྣང་ཡང༌། ། ཡང་དག་གྲུབ་པ་གཅིག་པུ་ཉིད། ། ཇི་ལྟར་འདོད་པ་བཞིན་དུ་སྦྱར། ། ཞེས་སོ། ། དེ་ལས་སྤྲུལ་པའི་འགྲོ་བ་འདུལ་བ་ན་ཕྱག་ན་རྡོ་རྗེ་དང༌།

འཇམ་དཔལ་དང༌། སྤྱན་རས་གཟིགས་ལ་སོགས་པ་དང༌། ཐུབ་པ་དྲུག་གི་རོལ་པ་དཔག་ཏུ་མེད་པ་སྣང་ངོ༌། ། ཁྱམས་སུ་དགོད་པར་གསུངས་པའི་བྱེད་པ་དང༌། བྱ་བ་གཉིས་ནི་གདངས་ཐམས་ཅད་འཆར་བའི་གཞིའི་ཀུན་བཟང་ཡམ་ཡུམ་ཞེས་བྱ་སྟེ། བར་དོ་ལ་སོགས་པར་ཐོག་མར་ཆོས་དབྱིངས་རྣམ་དག་གི་གདངས་སྣང་སྟོང་གཉིས་ཀྱི་རྣམ་པ་དེ་གཉིས་སུ་སྣང་བ་ལས། རིམ་གྱིས་ཞི་ཁྲོའི་ལྷ་སོ་སོའི་ཚོམ་བུ་འཆར་བའི་གཞིར་གྱུར་པ་སྟེ། ཁྱམས་སུ་གསུངས་པའི་དོན་ནི་གཙོ་བོ་ཐུགས་ཀ་སྟེ། རྒྱབ་མདུན་ནི་ཞལ་སྦྱར་ནས་བཞུགས་ཚུལ་གྱི་ངོ་བོ་བསྟན་པའོ། ། དེ་བས་ན་གཞིའི་གཙོ་བོ་ནི་དབུས་ཀྱི་གཙོ་བོ་ཉིད་ཡིན་ལ། གདངས་ཀྱི་ཡབ་ཡུམ་གཉིས་ནི་དེའི་ཐུགས་ཀ་ན་གནས་པ་སྟེ་སྣང་སྟོང་གཉིས་སུ་མེད་པའི་ཡེ་ཤེས་ཡིན་ནོ། ། ཚུལ་འདི་ནི་ཐུན་མོང་མ་ཡིན་པའི་རྒྱུད་དང༌། བླ་མའི་མན་ངག་དང༌། སྒྲུབ་ཐབས་ཀྱི་ཡི་གེ་ཆེན་པོ་རྣམས་ལས་བྱུང་བ་ཡིན་ནོ། ། ད་ལྟ་གནས་ཀྱང་ཞུ་བ་སྙིང་ག་ཡིན་ཏེ། ཉི་ཟླ་ཁ་སྦྱོར་གྱི་རྒྱུད་ལས། ཙིཏྟ་རིན་ཅེན་གཞལ་ཡས་ན། ། ཞི་བའི་དཀྱིལ་འཁོར་བཞི་བཅུ་གཉིས། ། སྐུ་ནི་སྣང་ལ་རང་བཞིན་མེད། ། ཆ་ཕྲ་འོད་གསལ་སྙིང་ཁར་བཞུགས། ། ཞེས་སོ། ། ཁྲོ་བོ་ལྔ་བཅུ་རྩ་བརྒྱད་ནི་སྤྱི་བོ་ན་ཡོད་དེ། དེ་ལས། གདངས་ཀྱི་ཁྲག་འཐུང་ལྔ་བཅུ་བརྒྱད། ། དུང་ཁང་བྷནྡྷའི་གཞལ་ཡས་ ན། །ཞེས་སོ། ། ཚུལ་འདི་ནི་སློབ་དཔོན་གྱི་བདེ་གཤེགས་འདུས་པའི་བསྐྱེད་རྫོགས་འབྲྀང་པོའི་ལས་བྱང་ལས། ཞི་བ་ལྷུན་གྱིས་གྲུབ་པའི་དཀྱིལ་འཁོར་ན། ། ཞེས་པ་དང༌། བྷནྡྷ་སྨུག་ནག་འབར་བའི་ཁང་བཟང་དུ། ། མཐུ་ཆེན་བདུད་ཀྱི་རྒྱལ་པོས་སྒོ་བཅད་ དེ་ བརྩིགས། ། རྔམས་པའི་ཁྲོ་བོ་རྣམས་ཀྱི་གཟེར་གྱིས་བཏབ། ། དྲེགས་པ་ལྷ་ཆེན་བརྒྱད་ཀྱི་ཀ་གདུང་བྱས། ། གདུག་པའི་ཀླུ་ཆེན་བརྒྱད་ཀྱིས་རབ་ཏུ་ གཏམས། ། གཟའ་ཆེན་ཁ་བད་རྒྱུ་སྐར་མིག་ཚགས་བྱས། ། ཞེས་སོ། ། བྷནྡྷ་ནི་མགོ་སྟེ་སྐྲ་སྨུག་ནག་ཅན་ནོ། ། གཞན་ནི་མཚོག་གསང་གཉིས་དང་ལྟག་གསང་གཉིས་ཀྱི་སྡུད་སྒོ་དང་རྩའི་གནས་སོ།

། སྤྱིའི་དོན་བཤད་ཟིན་ཏོ། ། ༈ གཉིས་པ་གཞུང་གི་དོན་ལ་གཉིས་ཏེ། གཙོ་བོའི་བཞུགས་ཚུལ་དང་ཕྱག་མཚན་ཐུན་མོང་དུ་བསྟན་པ་དང༌། ཡབ་ཡུམ་སོ་སོར་བཤད་པའོ། ། དང་པོ་ནི་སངས་རྒྱས་ཀྱི་རང་བཞིན་འགྲོ་བ་ཐམས་ཅད་ལ་དུས་རྟག་ཏུ་གཟིགས་ཤིང་རྒྱབ་ཀྱིས་མི་ཕྱོགས་པའི་མཚོན་བྱེད་དུ་དྭངས་ཤིང་འོད་ཀྱི་རང་བཞིན་ཕྱི་ནང་གསལ་བའི་སྐུ༵་དེ་ཡང་རགས་པར་མ་གྲུབ་ཅིང་ཐུགས་རྗེ་ཆེན་པོའི་རང་བཞིན་གྱི་ཕྱོགས་མཚམས་སྟེང་འོག་གང་ནས་བལྟས་ཀྱང་ཞལ་བསྟན་པར་སྣང་གི་འདི་ནི་མདུན༵་དང༵་འདི་ནི་རྒྱབ༵་ཏུ་སྣང་ངོ་ཞེས་འགྲོ་བ་ཕལ་པ་ལ་མཐོང་བ་ལྟར་མེ༵ད་པ༵་ཚོམ་བུའི་འཁོར་ཐམས་ཅད་ལ་མདུན་གྱིས་གཟིགས་པས་ཕྱོགས་ཐམ༵ས་ཅ༵ད་དུ༵་ཞལ༵་གྱི་དཀྱིལ་འཁོར་ཐལ༵་ལེ༵་བ༵ར་གས༵ལ་ཞིང༵༌། སྐུ་ལ་སྐྱེས་བུ་ཆེན་པོའི་མཚ༵ན་བཟང་པོ་སུམ་བཅུ་རྩ་གཉིས་དང༌།

 དཔེ༵་བྱད༵་བཟང་པོ་བརྒྱད་ཅུས་ཡེ་ཤེས་དང༵་ཡོན་ཏན་ཕུན་སུམ་ཚོགས་པ་མངའ་བའི་མཚོན་བྱེད་དུ་ལྡན༵་པ༵འོ། ། མཚན་དཔེ་ལ་གཉིས་ཏེ། ཐུན་མོང་མ་ཡིན་པ་དང༌། ཐུན་མོང་པའོ། ། དང་པོ་ལའང་གཉིས་ལས། མཚན་སུམ་ཅུ་རྩ་གཉིས་ནི་ཡེ་ཤེས་བཅུ་དྲུག་གི་རྩལ་སེམས་དཔའ་བཅུ་དྲུག་དང༌། དེའི་ཡུལ་ཆོས་དབྱིངས་བཅུ་དྲུག་གི་རྩལ་སེམས་མ་བཅུ་དྲུག་སྟེ་སུམ་ཅུ་རྩ་གཉིས་སོ། ། དཔེ་བྱད་བརྒྱད་ཅུ་ནི་སེམས་དཔའ་བཅུ་དྲུག་པོ་རེ་རེ་ལའང་ཡེ་ཤེས་ལྔའི་རྟགས་རིགས་ལྔ་ལྔས་དབུ་རྒྱན་གྱི་རིགས་ལྔ་བརྒྱད་ཅུའོ། ། ཡུམ་བཅུ་དྲུག་ལ་དབུ་རྒྱན་མེད་དེ། ཆོས་དབྱིངས་མཚོན་པའི་ཕྱིར་རོ། ། དེ་དག་མཚན་དཔེར་འཇོག་པ་ནི། འཁོར་ཕུན་སུམ་ཚོགས་པས་གཙོ་བོའི་རང་བཞིན་ཡང་བཀོད་པ་མཛེས་ཤིང་ཕུན་སུམ་ཚོགས་པ་སྟེ། མེ་ཏོག་གི་ཟེའུ་འབྲུ་དང་འདབ་མས་མེ་ཏོག་གི་བཀོད་པ་མཛེས་པར་བྱེད་པ་ལྟ་བུའོ། ། གཉིས་པ་ཐུན་མོང་གི་མཚན་དཔེ་ལ་གཉིས་ལས། མཚན་སུམ་ཅུ་རྩ་གཉིས་ནི། མངོན་རྟོགས་རྒྱན་ལས། ཕྱག་ཞབས་འཁོར་ལོས་མཚན་དང་རུས་སྦལ་ཞབས། ། ཕྱག་དང་ཞབས་སོར་དྲྭ་བས་འབྲེལ་བ་དང༌། ། ཕྱག་དང་ཞབས་བཅས་འཇམ་ཞིང་གཞོན་ཤ་ཆགས། ། འདི་ཡི་སྐུ་ནི་བདུན་དག་མཐོ་བ་དང༌། ། སོར་མོ་རིང་དང་རྟིང་ཡངས་སྐུ་ཆེ་དྲང༌། ། ཞབས་འབུར་མི་མངོན་སྤུ་ནི་གྱེན་དུ་ཕྱོགས། ། བྱིན་པ་ཨེ་ན་ཡ་འདྲ་ཕྱག་རིང་མཛེས། ། འདོམས་ཀྱི་སྦ་བ་སྦུབས་སུ་ནུབ་པའི་ མཆོག། པགས་པ་གསེར་མདོག་པགས་པ་སྲབ་པ་དང༌། ། སྤུ་ནི་རེ་རེ་ནས་གཡས་ལེགས་འཁྲུངས་དང༌། ། ཞལ་མཛོད་སྤུས་བརྒྱན་རོ་སྟོད་སེང་གེ་འདྲ། ། འདི་ཡི་དཔུང་བའི་མགོ་ཟླུམ་ཐལ་གོང་རྒྱས། ། འདི་ལ་རོ་མི་ཞིམ་པའང་རོ་མཆོག་སྣང༌། ། སྐུ་ནི་ནྱ་གྲོ་ཏ་ལྟར་ཆུ་ཞེང་གབ། ། གཙུག་ཏོར་དབུར་ལྡན་ལྗགས་རིང་མཛེས་པ་དང༌། ། ཚངས་དབྱངས་འགྲམ་པ་སེང་གེ་འདྲ་དང་ཚེམས། ། ཤིན་ཏུ་དཀར་དང་ཚད་མཉམ་ཐག་བཟང་དང༌། ། གྲངས་ནི་བཞི་བཅུ་ཐམ་པ་ཚང་བ་དང༌། ། སྤྱན་ནི་མཐོན་མཐིང་སྤྱན་རྫི་བ་མཆོག་གི

། འདྲ་བ་འདི་དག་སུམ་ཅུ་རྩ་གཉིས་མཚན། ། ཞེས་སོ། ། དཔེ་བྱད་བརྒྱད་ཅུ་ནི། དེ་ཉིད་ལས། ཐུབ་པའི་སེན་མོ་ཟངས་མདོག་དང༌། ། མདོག་སྣུམ་མཐོ་དང་སོར་མོ་རྣམས། ། ཟླུམ་རྒྱས་བྱིན་གྱིས་ཕྲ་བ་དང༌། ། རྩ་མི་མངོན་དང་མདུད་པ་མེད། ། ལོང་བུ་མི་མངོན་ཞབས་མཉམ་དང༌།། སེང་གེ་གླང་ཆེན་བྱ་དང་ནི། ། ཁྱུ་མཆོག་སྟབས་གཤེགས་གཡས་ཕྱོགས་དང༌། ། མཛེས་གཤེགས་དྲང་དང་འཁྲིལ་བག་ཆགས། ། བྱི་དོར་བྱས་འདྲ་རིམ་པར་ འཚམ། ། གཙང་དང་འཇམ་དང་དག་པའི་སྐུ། ། མཚན་ནི་ཡོངས་སུ་རྫོགས་པ་དང༌། ། སྐུ་ཡི་ཁོ་ལག་ཡངས་ཤིང་བཟང༌། ། གོམ་སྙོམས་པ་དང་སྤྱན་གཉིས་ནི། ། དག་དང་གཞོན་ཤ་ཅན་ཉིད་དང༌། ། སྐུ་ཞུམ་མེད་དང་རྒྱས་པ་དང༌། ། ཤིན་ཏུ་གྲིམས་པའི་སྐུ་ཉིད་དང༌། ། ཡན་ལག་ཤིན་ཏུ་རྣམ་འབྱེས་དང༌། ། གཟིགས་པ་སྒྲིབ་མེད་དག་པ་དང༌། ། སྐུ་ཟླུམ་སྐབས་ཕྱེད་མ་རྙོངས་དང༌། ། ཕྱང་ངེ་བ་དང་ལྟེ་བ་ནི། ། ཟབ་དང་གཡས་ཕྱོགས་འཁྱིལ་བ་དང༌། ། ཀུན་ནས་བལྟ་ན་སྡུག་པ་དང༌། ། ཀུན་སྤྱོད་གཙང་དང་སྐུ་ལ་ནི། ། སྨེ་བ་གནག་བག་མེད་པ་དང༌། ། ཕྱག་ནི་ཤིང་བལ་ལྟར་འཇམ་དང༌། ། ཕྱག་རིས་མདངས་ཡོད་ཟབས་རིང་དང༌། ། ཞལ་ནི་ཧ་ཀྱང་མི་རིང་དང༌། ། མཆུ་ནི་བིམ་པ་ལྟར་དམར་དང༌། ། ལྗགས་མཉེན་པ་དང་སྲབ་པ་དང༌། ། དམར་དང་འབྲུག་གི་སྒྲ་ཉིད་དང༌། ། གསུང་མཉེན་འཇམ་དང་མཆེ་བ་ཟླུམ། ། རྣོ་དང་དཀར་དང་མཉམ་པ་དང༌། ། བྱིན་གྱིས་ཕྲ་དང་ཤང་མཐོ་དང༌། ། མཆོག་ཏུ་དག་པ་དག་དང་ནི། ། སྤྱན་ཡངས་པ་དང་རྫི་མ་སྡུག། པདྨའི་འདབ་མ་འདྲ་བ་ དང༌། ། སྨིན་མཚམས་རིང་དང་འཇམ་པ་དང༌། ། སྣུམ་དང་སྤུ་ནི་མཉམ་པ་དང༌། ། ཕྱག་རིང་རྒྱས་དང་སྙན་མཉམ་དང༌། ། ཉམས་པ་རྣམ་པར་སྤངས་པ་དང༌། ། དཔྲལ་བ་ལེགས་པར་འབྱེས་པ་དང༌། ། དབྱེས་ཆེ་བ་དང་དབུ་རྒྱས་དང༌། ། དབུ་སྐྲ་བུང་བ་ལྟར་གནག་དང༌། ། སྟུག་དང་འཇམ་དང་མ་འཛིངས་དང༌། ། མི་གཤོར་དྲི་ཞིམ་སྐྱེས་བུ་ཡི། ། ཡིད་ནི་འཕྲོག་པར་བྱེད་པ་དང༌། ། དཔལ་གྱི་བེའུ་དང་བཀྲ་ཤིས་ནི། ། གཡུང་དྲུང་འཁྱིལ་པས་བརྒྱན་པ་སྟེ།

། སངས་རྒྱས་དཔེ་བྱད་བཟང་པོར་བཞེད། ། ཅེས་སོ། ། དཔལ་གྱི་བེའུ་མན་ཆད་གཅིག་ཡིན་ཅིང་གཞན་ནི་སོ་སོའོ། ། ཆོས་ཀྱི་དབྱིངས་དང༌། ནམ་མཁའི་ཁམས་དང༌། གདུལ་བྱའི་འཇིག་རྟེན་བས༵མ་གྱི༵ས་མི༵་ཁྱབ༵་པ༵་ཐམ༵ས་ཅ༵ད་དུ༵་ལྷུན་གྱིས་གྲུབ་པའི་སྐུ༵་གསུ༵ང་ཐུ༵གས་མི་ཟད་པ་རྒྱན་གྱི་འཁོར་ལོ་སྣ༵་ཚོ༵གས་པ༵ར་ཀུན༵་ཏུ༵་སྣ༵ང་བ༵འོ། ། ཇི་ལྟར་སྣང་ན་ཆོས་ཀྱི་དབྱིངས་སྤྲོས་པ་དང་བྲལ་བའི་ཞིང་ཁམས་སུ་སྐུ་མི་ཟད་པ་རྒྱན་གྱི་འཁོར་ལོ་ཆོས་སྐུ་ཀུན་བཟང་ཡབ་ཡུམ་སྤྲོས་ལས་འདས་པ། གསུང་མི་ཟད་པ་བརྗོད་དུ་མེད་པ་དང་མཉན་དུ་མེད་པ་དང་ངོ་བོ་ཉིད་མེད་པ་དང༌། ཐུགས་མི་ཟད་པ་གཏན་དུ་སྤྲོས་པ་ཐམས་ཅད་ཞི་ཞིང་རྒྱ་ཆད་ཕྱོགས་ལྷུང་མེད་པའོ། ། ནམ་མཁའི་ཁམས་ཀྱི་མཐའ་ཀླས་པ་རང་སྣང་ལྷུན་སྟུག་པོ་བཀོད་པའི་ཞིང་དུ་ནི། སྐུ་མི་ཟད་པ་ལོངས་སྤྱོད་རྫོགས་པའི་མཚན་དང་དཔེ་བྱད་ཀྱིས་བརྒྱན་པ་ནམ་མཁའ་དང་མཉམ་པ། གསུང་མི་ཟད་པ་ཞལ་གྱི་དཀྱིལ་འཁོར་ལས་འོད་འཕྲོས་པས་བརྗོད་བྱའི་དོན་ཁོང་དུ་ཆུད་པ། ཐུགས་མི་ཟད་པ་ཡེ་ཤེས་ལྔའི་མཚན་ཉིད་དུ་བཞུགས་པའོ། ། ཕྱོགས་བཅུའི་འཇིག་རྟེན་འགྲོ་བ་དྲུག་གི་འདུལ་ཞིང་ནམ་མཁའི་མཐའ་དང་མཉམ་པ་རྣམས་སུ་ནི། སྐུ་མི་ཟད་པ་གང་ལ་གང་གིས་འདུལ་བ་སངས་རྒྱས་དང་བྱང་ཆུབ་སེམས་དཔའ་དང་ཉན་ཐོས་དང་རང་སངས་རྒྱས་དང༌། སོ་སོ་སྐྱེ་བོ་དང༌། རྒས་པ་དང༌། ན་བ་དང༌། འཆི་བ་དང༌། ལྷ་དང༌། ཀླུ་དང༌། དུད་འགྲོ་ལ་སོགས་པ་རིགས་མཐུན་པ་དང་མི་མཐུན་པ་དང༌། པདྨ་དང༌། དཔག་བསམ་གྱི་ཤིང་དང༌། གྲུ་གཟེངས་དང༌། གྲོང་དང༌། སྐྱེད་མོས་ཚལ་ལ་སོགས་པ་སེམས་ཅན་ལ་ཕན་པ་འབྱུང་བ་དེ་དང་དེའི་གཟུགས་ཚད་མེད་པ་དང༌། གསུང་མི་ཟད་པ་འགྲོ་བ་སོ་སོའི་སྐད་དང༌། པདྨོ་དང་དཔག་བསམ་གྱི་ཤིང་ལ་སོགས་པ་ལས་སྒྲ་བྱུང་བས་ཆོས་ཀྱི་གསུང་སྣ་ཚོགས་པར་སྒྲོགས་པ་ལ་སོགས་པ་དང༌། ཐུགས་མི་ཟད་པ་ཇི་ལྟ་བ་དང་ཇི་སྙེད་པ་མཁྱེན་པས་འགྲོ་བའི་དོན་མཛད་པར་སྣང་ངོ༌།

། དེའང་སངས་རྒྱས་རྣམས་ཀྱི་རྣམ་པར་འཕྲུལ་པ་བསམ་གྱིས་མི་ཁྱབ་པས་དོན་མཛད་པ་ཡིན་པས་འདི་དང་འདིའོ་ཞེས་བློས་བསམ་པར་ནུས་པ་མ་ཡིན་ནོ། ། འོ་ན་ཆོས་སྐུ་དང་ལོངས་སྐུའི་གསུང་མི་བརྗོད་པ་ལ་གསུང་དུ་ཅི་གདགས་ཤེ་ན། སྒྲ་དང་ཚིག་ཏུ་བརྗོད་པའི་མཐར་ཡང་བརྗོད་མེད་གོ་བར་བྱ་བ་ལས་མེད་ལ་དེ་ཉིད་ཀྱིས་དངོས་སུ་བརྗོད་མེད་གོ་བར་མཛད་པ་དང༌། ཚིག་ཐམས་ཅད་ཡི་གེར་འདུས་ལ་དེ་ཉིད་ཨ་སྐྱེ་བ་མེད་པར་འདུས་པས་གསུང་གི་སྙིང་པོ་ཨའི་དོན་སྟོན་པ་ཉིད་གསུང་མཆོག་ཆེན་པོ་སྟེ། མདོ་ལས། རྒྱལ་བའི་སྲས་པོས་ཅང་མི་གསུང༌། ། མ་གསུང་པ་ཉིད་རྒྱ་ཆེར་གསུངས། ། ཞེས་པ་ལྟ་བུའོ། ། གདུལ་བྱ་ལ་སྣང་བའི་སྤྲུལ་སྐུ་ཐུབ་པས་ཡན་ལག་དྲུག་ཅུས་དབྱིངས་ཀྱིས་གསུངས་པ་ལྟ་བུ་ཡང་གདུལ་བྱའི་སྣང་བ་དང་སངས་རྒྱས་ཀྱི་ཐུགས་རྗེ་འཛོམ་པ་ལས་གསུང་དུ་སྣང་ཡང་སྒྲ་བརྙན་ལྟར་དོན་ལ་གསུངས་པ་མེད་དེ། རྒྱུད་བླ་མ་ལས། ཇི་ལྟར་སྒྲ་བརྙན་གྱིས་ནི་སྒྲ། ། གཞན་གྱི་རྣམ་རིག་ལས་བྱུང་བ། ། རྣམ་རྟོག་མེད་ཅིང་བཟོ་མེད་པ། ། དེ་ལྟར་དེ་བཞིན་གཤེགས་པའི་གསུང༌། ། གཞན་གྱི་རྣམ་རིག་ལས་བྱུང་བ། ། ཕྱི་དང་ནང་ནའང་གནས་མ་ཡིན། ། ཞེས་པ་དང༌། དཀོན་མཆོག་བརྩེགས་པ་ལས། དེ་བཞིན་གཤེགས་པ་སྐུ་བལྟམས་ནས་གང་གི་མཚན་མོ་ལ་མྱ་ངན་ལས་འདས་པ་དེ་སྲིད་དུ་ཚིག་དང་ཡི་གེར་སྣང་བས་ཆོས་ཚིག་འབྲུ་གཅིག་ཀྱང་མ་གསུངས་ཏེ་གདུལ་བྱའི་སྣང་བས་གོ་བར་ཟད་དོ། ། ཞེས་སོ། ། འདི་ཁ་ཅིག་གིས་སྤྲུལ་སྐུ་ཁོ་ན་ལ་སྦྱར་བ་མི་འཐད་དེ་བསམ་གྱིས་མི་ཁྱབ་པ་ཐམས་ཅད་དུ་སྐུ་གསུང་ཐུགས་སྣང་བར་བཤད་པ་ཉིད་དང་འགལ་ལོ། ། སྤྲུལ་སྐུའི་སྒྲས་སྐབས་འདིར་ཐུབ་པ་དྲུག་ཀྱང་ཟིན་པས་ཐུབ་དྲུག་གི་གླེང་གཞི་ཞར་ལ་སྨོས་པ་ཡིན་ནོ། ། བསྟན་པ་གཅིག་ལ་སྟོན་པ་གཉིས་མི་འཐད་ཅེས་པ་ནི་སྐབས་སུ་མ་བབས་པའི་རྒོལ་བ་སྟེ། འདིར་ལོངས་སྐུ་གཞི་དང་ཐུབ་དྲུག་འཁོར་དུ་བསྟན་པས་སྟོན་པ་གཉིས་མེད་དོ།

། ༈ ཐ༵བས་སྙིང་རྗེ་ཆེན་པོ་དང༵་ཤེས༵་རབ༵་སྟོང་པ་ཉིད་ཀྱི༵་ཡེ་ཤེས་མངའ་བའི་བརྡར་ཞབ༵ས་གཉི༵ས་ཏེ་ཟུང་དུ་འབྲེལ་བས་སྲིད་ཞུའི་མཐའ་ལ་མི་གནས་པའི་བརྡར་མཉམ༵་པའི༵་རང་བཞིན་ཉོན་མོངས་པ་མཐའ་དག་བརྟུལ༵་ཅིང་ཡེ་ཤེས་ཆེན་པོའི་ངོ་བོར་བཞུག༵ས་པ་ཉིད་ཀྱི༵་བརྡར་རྡོ་རྗེའི་སྐྱིལ༵་མོ༵་ཀྲུང༵་དུ༵ ༵ ་བཞུག༵ས་པ༵འོ། ། འདིར་ཁ་ཅིག་ཡུམ་དངོས་སུ་མ་བཤད་པར་འདོད་པ་ནི་མི་འཐད་དེ། བཙུན་མོ་དམ་པ་སྣང་བའི་དབྱིངས་ཡིན་པའི་ཕྱིར་རོ། ། ཡེ༵་ཤེས༵་ལྔ་དབྱིངས་རྣམ་པར་དག་པའི་ཡེ་ཤེས་དང་དྲུག༵་གི༵་མཚོན་བྱེད་དུ་ཕྱག༵་དྲུག་གོ ། སྐུ་གསུང་ཐུགས་ཡོན་ཏན་འཕྲིན་ལས་གཉིས་སུ་མེད་པའི་ཡེ༵་ཤེས༵་ལས་དགོས་འདོད་སྣ་ཚོགས་འབྱུང་བས་རི༵ན་པོ༵་ཆེའི༵་རང་བཞིན་དུ་མཚོན་པའི་ཕྱིར་རྡོ་རྗེ་ལ་སོགས་པའི་ཕྱག༵་རྒྱ༵་དྲུག་ལས་འོད་ཟེར་མུ་མེད་པ་འབ༵ར་བ༵་ཅན༵་ནི་སེར་སྣ་དང༌། འཆལ་བའི་ཚུལ་ཁྲིམས་དང༌། ཁོང་ཁྲོ་དང༌། ལེ་ལོ་དང༌། རྣམ་པར་གཡེང་བ་དང༌། ཤེས་རབ་འཆལ་བ་དྲུག་འཇོམ་པའི་བརྡའོ། ། ཁ་ཅིག་ནི་གཙོ་བོ་ལ་ཕྱག་དྲུགགཞན་རྣམས་ལ་ཕྱག་གཉིས་པར་འདོད་པ་ནི་མ་ཡིན་ཏེ། ཐུན་མོང་དུ་གསུངས་པའི་ཕྱིར་རོ། ། དེའང་རྡོ་རྗེ་རིན་པོ་ཆེ་འཁོར་ལོ་པདྨ་རྒྱ་གྲམ་དྲིལ་བུ་སྟེ། རིགས་སོ་སོའི་རྩ་ཕྱག་གཉིས་ཀྱི་གཡས་ཐམས་ཅད་རང་རང་གི་ཕྱག་མཚན། གཡོན་ཐམས་ཅད་དྲིལ་བུ་སྟེ། ཐུགས་ཀར་བསྣོལ་ནས་འཛིན་པ་གཞན་རྣམས་སོ་སོར་བརྐྱངས་པའོ། ། སངས་རྒྱས་གསང་བ་ནི་ཕྱག་དྲུག་ན་རིན་པོ་ཆེ་འབར་བ་ཟུར་བརྒྱད་པ་དྲུག་བསྣམས་པར་བཞེད་དོ། ། སྐུ༵་གསུང༵་ཐུག༵ས་མི་ཟད་པ་རྒྱན་གྱི་འཁོར་ལོ་བསམ༵་གྱིས༵་མི༵་ཁྱབ༵་པ༵་མངའ་བའི༵་མཚོན་བྱེད་དུ་དབུ༵་གསུ༵མ་དང༵་ལྡན༵་པ༵་ནི་གཙོ་བོའི་རྩ་ཞལ་མཐིང་ག་གཡས་དཀར་གཡོན་དམར། མི་བསྐྱོད་པའི་རྩ་ཞལ་དཀར་པོ་གཡས་མཐིང་གཡོན་དམར། རིན་འབྱུང་གི་རྩ་ཞལ་སེར་པོ་གཡས་དཀར་གཡོན་དམར། འོད་དཔག་མེད་ཀྱི་རྩལ་ཞལ་དམར་པོ་གཡས་དཀར་གཡོན་མཐིང་དོན་གྲུབ་ཀྱི་རྩ་ཞལ་ལྗང་གུ་གཡས་དཀར་གཡོན་དམར་རོ།

། གཉིས་པ་ཡབ་ཡུམ་སོ་སོར་བཤད་པ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གཉིས་ཏེ། ཐམས་ཅད་ཡེ་ནས་ལྷའི་དཀྱིལ་འཁོར་དུ་བསྟན་པ་དང༌། རིགས་དབྱེ་བའོ། ། དང་པོ་ནི་རྣམ་པར་སྣང་མཛད་ལ་སོགས་རིགས་ལྔའི་མཚན་ནས་མི་བརྗོད་པར། རྣམ་པར་ཤེས་པའི་རྒྱལ་པོ་དང་ཞེས་པ་ལ་སོགས་པ་ཕུང་པོ་ལྔའི་མཚན་ནས་བརྗོད་པ་ཅི་ཡིན་ཞེས་སྔ་རབས་པ་དག་ཟེར་ཏེ། འདི་ཡང་མ་ཕྱེད་པར་སྣང་ངོ༌། ། ཕུང་པོ་ལྔ་ལ་སོགས་པ་རྟོག་པའི་མིང་གིས་ལྷ་ལ་བརྗོད་པ་མེད་དེ། རྣམ་པར་ཤེས་པའི་རྒྱལ་པོ་དང་ཞེས་ལྡན་ཆོས་ཕུང་པོ་ལྔ་ལས་འཕགས་པ་ཉིད་བསྟན་པ་ཡིན་ཏེ། མྱ་ངན་ལས་འདས་པ་ཆེན་པོ་ཞེས་བརྗོད་པ་བཞིན་ནོ། ། མྱ་ངན་གྱི་མིང་གིས་སངས་རྒྱས་ལ་བརྗོད་པ་མ་ཡིན་གྱི་འཕགས་ཆོས་ངོས་གཟུང་པའི་ཕྱིར་དང༌། བརྟག་གཉིས་ལས། འདོད་ཆགས་ཆེན་པོ་རྗེས་ཆགས་པ། ། ཞེས་པའང་བདེ་སྟོང་གཉིས་མེད་ཀྱི་ཡེ་ཤེས་ལ་བརྗོད་ཅིང༌། གསང་བ་འདུས་པར་ཡང༌། ཞེ་སྡང་རྡོ་རྗེ་ཞེས་པ་ལ་སོགས་པས་མེ་ལོང་ཡེ་ཤེས་ལ་སོགས་པ་དངོས་སུ་བསྟན་པ་བཞིན་ནོ། ། དེས་ན་རྒྱལ་པོའི་སྒྲ་ནི་ཆེན་པོ་སྟེ་རྣམ་པར་སྣང་མཛད་ལ་སོགས་པ་ཡིན་ཞིང༌། འཁོར་གྱི་སྐབས་སུའང་བྱང་ཆུབ་ཆེན་པོ་རྡོ་རྗེ་ཐོས་པ་ལ་སོགས་པ་གསུངས་པ་ལའང་ཤེས་པར་བྱའོ། ། གལ་ཏེ་རྟོག་པའི་སྒྲས་བརྗོད་ན་རྣམ་པར་ཤེས་པ་དང་ཞེས་བརྗོད་པ་རིགས་ཀྱི་རྒྱལ་པོ་ཞེས་མི་རིགས་སོ། ། ཁྱད་པར་འཕགས་ཆོས་སུ་བརྗོད་པ་ནི་འཁོར་བའི་གནས་སྐབས་ན་རྣམ་པར་ཤེས་པ་དེ་བཞིན་གཤེགས་པ་དེ་དག་གི་གདུང་ངམ་རིགས་སུ་གནས་པས་བརྗོད་པའོ། ། དེ་ཡང་རང་བཞིན་གྱིས་དག་པའི་སངས་རྒྱས་ཉིད་ཡིན་ཀྱང་མ་དག་པའི་ཚེ་འགྲོ་བའི་ཕུང་པོ་ལྔ་རྣམ་སྨིན་ལས་གྲུབ་པ་ལྟར་སྣང་ངོ༌། ། དེ་ལས་ཅུང་ཟད་དག་པ་ན་དབང་ཐོབ་པ་རྣམས་ཀྱི་སྨོན་ལམ་ལས་གྲུབ་པའི་ལུས་ལ་སོགས་པར་སྣང་ངོ༌། ། ཤིན་ཏུ་དག་པའི་ཚེ་རྒྱལ་བའི་སྐུ་དང་ཡེ་ཤེས་སུ་སྣང་ངོ༌། ། དཔེར་ན་ཆུ་གཅིག་ལའང་དམྱལ་བ་པས་མེ་དང༌།

ཡི་དྭགས་ཀྱིས་རྣག་ཁྲག་དང༌། མིས་དག་ཅིང་འདོད་ཡོན་དུ་བྱེད་པ་དང༌། དུད་འགྲོས་བཏུང་བ་དང༌། ལྷས་བདུད་རྩི་དང༌། ཞིང་དག་པའི་འགྲོ་བས་བདུད་རྩིའི་ཆུ་ཀླུང་དང༌། གྲུབ་པས་མཱ་མ་ཀཱི་ལ་སོགས་པར་སྣང་བ་ཉིད་དོ། ། ཡང་ན་དངུལ་ཆུའི་ཁམས་བཞིན་དུའང་སྣང་བར་སྔར་བརྗོད་ཟིན་ཏོ། ། དེའང་མ་དག་པའི་སྐབས་ན་ཕུང་པོ་ལྔ་དང་ཁམས་བཅོ་བརྒྱད་དང༌། སྐྱེ་མཆེད་བཅུ་གཉིས་ལ་སོགས་པར་སྣང་པ་ཉིད། དག་པའི་ཚེ་ན་རིགས་ལྔའི་སྐུ་དང༌། འཁོར་གྱི་སེམས་དཔའ་སེམས་མ་ལ་སོགས་པའི་དཀྱིལ་འཁོར་དུ་སྣང་བའོ། ། དཔེར་ན་མིག་ལ་བད་ཀན་གྱི་སྐྱོན་ཆགས་པའི་ཚེ་དུང་སེར་པོར་སྣང་བ་ཉིད་དག་པའི་ཚེ་དཀར་པོར་སྣང་བ་བཞིན་ནོ། ། བད་ཀན་གྱི་ཚེ་ནའང་གཟུགས་བརྙན་དུང་གི་རྣམ་པ་མི་འདོར་བ་བཞིན་དུ་མ་དག་པའི་ཚེའང་སངས་རྒྱས་ཀྱི་ཆོས་མཐུན་བརྩིར་ཡོད་དོ། ། སེར་པོར་སྣང་ཡང་དོན་ལ་དཀར་པོ་ཡིན་པ་བཞིན་དུ་ཕྱི་ནང་གི་སྣང་བ་རྟོག་ཚོགས་དང་བཅས་པ་ཀུན་མ་དག་པར་སྣང་ཡང་དོན་ལ་དག་པ་སངས་རྒྱས་ཀྱི་ཞིང་དང་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོ་ཉིད་ཡིན་ནོ། ། གཉིས་པ་སོ་སོར་དབྱེ་བ་ལ་ལྔ་ལས། དང་པོ་རྣམ་པར་ཤེས་པའི་ཕུང་པོ་ལ་དབྱེ་ན་བརྒྱད་དེ། ཀུན་གཞིའི་རྣམ་པར་ཤེས་པ་མེ་ལོང་དག་པའི་ངོས་ལྟ་བུ་ཤེས་པ་ཡུལ་ལ་མ་འཕྲོས་ལ་འཆར་གཞི་བྱེད་པ་དང༌། ཡིད་ཀྱི་རྣམ་ཤེས་དོན་སྤྱིའི་ཡུལ་དང་རྗེས་ཀྱི་བློས་ཡུལ་ལ་སྤྱོད་པ་དང༌། ཉོན་མོངས་པ་ཅན་གྱི་ཡིད་དགག་སྒྲུབ་ཏུ་བྱེད་པའི་ཤེས་པ་ལས་གསོག་པར་བྱེད་པ་དང་དང༌། སྒོ་ལྔའི་རྣམ་ཤེས་གཟུགས་མཐོང་བ་ལ་སོགས་པ་རྟོག་མེད་ ལྔའོ། ། དེའང་མཐོང་ཐོས་རེག་ཚོར་གྱི་ཆ་ནི་རྟོག་མེད་ཡིན་ལ། དེ་ལ་སོ་སོར་ཤེས་པ་ནི་ཡིད་ལ། དེ་ལ་དགག་སྒྲུབ་བྱེད་པ་ནི་ཉོན་ཡིད་དོ། ། སྒོ་ལྔ་དང་ཡིད་ཤེས་ཙམ་གྱིས་ནི་ལས་མི་གསོག་ལ། ཉོན་ཡིད་ཀྱིས་ཀུན་གཞིའི་སྟེང་དུ་ལས་གསོག་པའོ། ། ཀུན་གཞི་ནི་དེ་ཐམས་ཅད་པའི་རྟེན་ཡིན་ཏེ་རྟོག་མེད་ལུང་མ་བསྟན་ནོ།

། དཔེར་ན་གང་དུའང་རྟོག་དཔྱོད་མེད་ཅིང་གསལ་དངས་མེད་པའི་ཤེས་པ་རང་སོའི་གནས་སྐབས་ལྟ་བུའོ། ། དེས་མཚོན་པ་ཐམས་ཅད་དོ། ། ཀུན་གཞིའི་རྣམ་ཤེས་ནི་ཤེས་པ་གསལ་དངས་ཡུལ་ལ་མ་འཕྲོས་པའི་གནས་སྐབས་ སོ། ། སྒོ་ལྔ་ནི་ཡུལ་དེ་གསལ་བར་སྣང་བའོ། ། ཡིད་ནི་འདྲེར་རུང་འཛིན་པ་ཙམ་མོ། ། ཉོན་ཡིད་ནི་དགག་སྒྲུབ་ཏུ་སྐྱེས་པའོ། ། འདིར་ནི་ཀུན་གཞིའི་རྣམ་ཤེས་མེ་ལོང་ལྟ་བུ་འཕགས་ཆོས་སུ་གཟུང་ངོ༌། ། ཚོར་བ་ལ་གསུམ་སྟེ། ཡུལ་ཡིད་དུ་འོང་བ་ལ་བདེ་བ། མི་འོང་བ་ལ་སྡུག་བསྔལ། བར་མ་ལ་བཏང་སྙོམས་སུ་སྐྱེའོ། ། འདུ་ཤེས་ལ་གསུམ་སྟེ། ཡུལ་ལ་འཇུག་པ་རྒྱ་ཆེ་བ། ཆུང་བ། བར་མའོ། ། འདུ་བྱེད་ལ་སེམས་བྱུང་ལྔ་བཅུ་རྩ་གཅིག་སྟེ། ལྡན་པའི་འདུ་བྱེད། རེག་པ། ཡིད་ལ་བྱེད་པ། ཚོར་བ། འདུ་ཤེས། སེམས་པ་སྟེ་ཀུན་ཏུ་འགྲོ་བ་ལྔ་དང༌།

 མོས་པ། འདུན་པ། དྲན་པ། ཏིང་ངེ་འཛིན། ཤེས་རབ་སྟེ་ཡུལ་སོ་སོར་ངེས་པ་ལྔ་དང༌། དད་པ། ངོ་ཚ་བ། ཁྲེལ་ཡོད་པ། བག་ཡོད་པ། བཏང་སྙོམས། མི་འཚེ་བ། བརྩོན་འགྲུས་དང༌། ཤིན་ཏུ་སྦྱངས་པ། འདོད་ཆགས་མེད་པ། ཞེ་སྡང་མེད་པ། གཏི་མུག་མེད་པའི་དགེ་བའི་རྩ་བ་སྟེ་བཅུ་གཅིག་དགེ་བ་དང༌། འདོད་ཆགས། ཁོང་ཁྲོ། ང་རྒྱལ། མ་རིག་པ། འཇིག་ཚོགས་ལ་བལྟ་བ། ཐེ་ཚོམ་སྟེ་དྲུགརྩ་བའི་ཉོན་མོངས་པ་དང༌། ཕྲག་དོགསེར་སྣ། གཡོ་སྒྱུ། རྒྱགས་པ། རྨུགས་པ། རྒོད་པ། མ་དད་པ། ལེ་ལོ། གཡེང་བ། བག་མེད་པ། བརྗེད་ངས་པ། ཤེས་བཞིན་མ་ཡིན་པ། འཚེ་བ། ངོ་ཚ་མེད་པ། ཁྲེལ་མེད་པ། ཁྲོ་བ། ཁོན་འཛིན། འཆབ་པ། འཚིག་པ་སྟེ་ཉི་ཤུ་ཉེ་བའི་ཉོན་མོངས་པ་དང༌། འགྱོད་པ། གཉིད། རྟོག་པ། དཔྱོད་པ་སྟེ་བཞི་ནི་གཞན་དུ་འགྱུར་བའོ། ། དེ་རྣམས་ཀྱི་ནང་ནས་ཚོར་བ་དང་འདུ་ཤེས་ལས་གཞན་པའི་བཞི་བཅུ་རྩ་དགུ་དང༌། མིང་དང་མཚན་མ་ལ་སོགས་པ་མི་ལྡན་པའི་འདུ་བྱེད་འཁོར་འདས་བསྐྱེད་པའི་བྱ་བ་བྱེད་པ་ཐམས་ཅད་ནི། བྱ་བ་གྲུབ་པའི་ཡེ་ཤེས་ཀྱི་ངོ་བོ་དོན་ཡོད་གྲུབ་པའི་ཁྱད་པར་འཕགས་ཆོས་སུ་ངོས་གཟུང་ངོ༌། ། གཟུགས་ཀྱི་ཕུང་པོ་ལ་དབྱེ་ན་བཅོ་ལྔ་སྟེ། ས། ཆུ། མེ། རླུང་སྟེ་རྒྱུའི་གཟུགས་འབྱུང་བ་བཞི་དང༌། གཟུགས། སྒྲ། དྲི། རོ། རེག་བྱ་སྟེ་ཡུལ་ལྔ་དང༌། མིགརྣ་བ། སྣ། ལྕེ། ལུས་ཀྱི་དབང་པོ་སྟེ་དབང་པོ་ལྔ་དང༌། རྣམ་པར་རིག་བྱེད་མ་ཡིན་པའི་གཟུགས་ཏེ་བཅོ་ལྔ་ལས། རིག་བྱེད་མ་ཡིན་པ་ནི་ཆོས་ཀྱི་དབྱིངས་ཀྱི་ཡེ་ཤེས་མི་བསྐྱོད་པ་དང་གཞན་བཅུ་བཞི་སངས་རྒྱས་སྤྱན་སོགས་ཀྱིས་བསྡུས་པའི་ཁྱད་པར་འཕགས་ཆོས་སུ་ངོས་གཟུང་ངོ༌། ། གཉིས་པ་གཞུང་གི་དོན་ལ་གཉིས་ཏེ། དབྱིངས་ངོ་བོ་ཉིད་ཀྱི་གཙོ་བོ་དང༌། རང་བཞིན་ཐ་མི་དད་པའི་འཁོར་རོ། ། དང་པོ་ནི། བཅོམ༵་ལྡན༵་འདས༵་དེ༵་བཞིན༵་གཤེགས༵་པ༵་རྣམ༵་པར༵་ཤེས༵་པའི༵་རྒྱལ༵་པོ༵་རྣམ་པར་སྣང་མཛད་དང༵༌། དེ༵་བཞིན༵་གཤེགས༵་པ༵་གཟུགས༵་ཀྱི༵་རྒྱལ༵་པོ༵་མི་བསྐྱོད་པ་དང༵་དེ༵་བཞིན༵་གཤེགས༵་པ༵་ཚོར༵་བའི༵་རྒྱལ༵་པོ༵་རིན་ཅེན་འབྱུང་ལྡན་དང༵༌།

དེ༵་བཞིན༵་གཤེགས༵་པ༵་འདུ༵་ཤེ༵ས་ཀྱི༵་རྒྱལ༵་པོ༵་སྣང་བ་མཐའ་ཡས་ད༵ང༌། དེ༵་བཞིན༵་གཤེགས༵་པ༵་འདུ༵་བྱེད༵་ཀྱི༵་རྒྱལ༵་པོ༵་དོན་ཡོད་གྲུབ་པ་དང༵་ལྔའོ། ། རིགས་ལྔ་པོ་དེ༵་དག༵་ཀུན༵་ཀྱང༵་སྐུ་མདོག་ནི་རིམ་པ་བཞིན། མེ་ལོང་ལྟ་བུའི་ཡེ་ཤེས་འགྱུར་བ་མེད་པས་རྣམ་པར་སྣང་མཛད་མཐིང༵་ག༵་དང༵༌། ཆོས་ཀྱི་དབྱིངས་ཀྱི་ཡེ་ཤེས་དྲི་མ་ཐམས་ཅད་དང་བྲལ་བས་མི་བསྐྱོད་པ་དཀར༵་པོ༵་དང༵༌། མཉམ་པ་ཉིད་ཀྱི་ཡེ་ཤེས་ཆེ་བའི་ཡོན་ཏན་དུ་མ་དང་ལྡན་པས་རིན་ཅེན་འབྱུང་ལྡན་སེར༵་པོ༵་དང༵༵༌། སོ་སོར་རྟོག་པའི་ཡེ་ཤེས་འགྲོ་བའི་དོན་ལ་རྗེས་སུ་ཆགས་པས་འོད་དཔག་མེད་ལེ༵་བརྒན༵་ཏེ་དམར་པོ་དང༵༌། བྱ་བ་གྲུབ་པའི་ཡེ་ཤེས་ཀྱིས་སེམས་ཅན་གྱི་དོན་སྣ་ཚོགས་སུ་མཛད་པས་དོན་ཡོད་གྲུབ་པ་ལྗང༵་གུའི༵་མདོག༵་ཏུ༵་གསལ་ཞིང་འཚེར༵་བ༵་ནི་རིགས་ལྔ་གའི་རང་བཞིན་དྭངས་ལ་བཀྲག་དང་གཟི་བརྗིད་ཆེ་བའོ། ། དེ་དག་གི་ཡུམ་ནི་ལོངས་སྤྱོད་པར་བྱ་བའི་གཞི་དང་གཙོ་བོའི་ཡུམ་དུ་གྱུར་པ་དང་ཡོན་ཏན་གྱིས་ཆོ་རིགས་བཙུན་པས་བཙུ༵ན་མོ༵་གཞན་ལས་ཁྱད་པར་དུ་འཕགས་པས་དམ༵་པའོ༵། ། དབྱིངས་ནམ་མཁའི་རང་བཞིན་ནི་ཆོས་ཉིད་ཡངས་ཤིང་ཡོན་ཏན་གྱི་གོ་འབྱེད་པ་ལ་མི་བསྒྲིབས་པས་གསལ་བར་བྱེད་པའི་ཕྱིར་སྣང༵་བའི༵་ངོ་བོ་ནམ་མཁའ་དབྱིང༵ས་ཀྱི་དབང་ཕྱུག་མ ༵ ་དང༵༌། ས་ནི་བརྟན་ཞིང་རྟེན་དུ་གྱུར་པ་བཞིན་དུ་ངོ་བོ་མི་འགྱུར་ཞིང་ཡོན་ཏན་གྱི་རྟེན་བྱེད་པས་སྲ༵་བའི༵་དབྱིང༵ས་ཏེ་སངས་རྒྱས་སྤྱན་དང༵༌། ཆུ་ནི་གཤེར་ལ་སྐྱེ་བོའི་གསོས་སུ་གྱུར་པ་ལྟར་འགྲོ་བའི་རྒྱུད་བརླན་པར་བྱེད་པས་མཉེན༵་པ༵འི་དབྱི༵ངས་ཏེ་མཱ་མ་ཀཱི་དང༵༌། མེ་ནི་བསྲེག་ཅིང་སྣང་བ་ལྟར་ཉོན་མོངས་པ་བསྲེག་ཅིང་ཤེས་བྱ་ཐམས་ཅད་གསལ་བར་བྱེད་པས་དྲོ༵་བའི༵་དབྱི༵ངས་ཏེ་གོས་དཀོར་མོ་དང༵༌། རླུང་ནི་བསྐྱོད་པ་དང་འདེགས་པའི་བྱ་བ་བྱེད་པ་ལྟར་འགྲོ་བའི་དོན་ལ་ཐོག་པ་མེད་ཀྱང་ཉེ་བར་འཚོ་བའི་གཞིར་གྱུར་པས་བསྐྱོད༵་པ༵འི་དབྱི༵ངས་ཏེ་དམ་ཚིག་སྒྲོལ་མ་དང༵༌།

དེ་དག་ལ༵་སོག༵ས་པ༵་རིགས་ཀྱི་བཙུ༵ན་མོ༵༵འི་ཚོ༵གས་མ་ལུས་མི་ལུས་ལུས་པ་མེད་པ་ཐམས་ཅད་དང༵༌། ཐབས་དང་ཤེས་རབ་གཉི༵ས་སུ༵་མེད་༵པར༵་མཉམ་པར་སྦྱོར་བས་བཞུགས་སོ། ། གཉིས་པ་རང་བཞིན་གྱི་འཁོར་ནི་ཆད་སྙམ། མདོ་རྒྱུད་མཛོད་ན་འདི་ལྟར་ཡོད། དེ་དག་གི་རང་བཞིན་ནམ་བཞུགས་པའི་ཚུལ་ལམ་གྲངས་སམ་རྣམ་གྲངས་བསྟན་པ་ནི། སྣང་སྲིད་ཐམས་ཅད་ལ་ཡེ་ནས་འདུ་འབྲལ་མེད་པར་ཁྱབ་ཅིང༌། ཁྱད་པར་དུ་ལོངས་སྐུའི་སྣང་བས་ཡུལ་ཆོས༵་ཀྱི༵་དབྱི༵ངས་ནམ་མཁའི་མཐའ་ཀླས་པ་ཀུན ་ ཏུ༷་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་སྣང་བ་ཆེན་པོས་ཀུན༵་ཏུ༵་མཐའ༵་ཡས༵་པར༵་ཁྱབ༵་པ༵་ནི༵། འདི༵་ལྟ༵་སྟེ༵་དཔེར༵་ན༵་ཏིལ༵་གྱི༵་གང༵་བུ༵་ཁ་ཕྱེ་བ་བཞིན༵་དུ༵་གོ་མཚམས་མེད་པར་སྐུ་དང་ཡེ་ཤེས་ཀྱི་དཀྱིལ་འཁོར་གྱིས་གང༵་ནས༵་ཐམས་ཅད་ཀུན་ཏུ་ཁྱབ༵་པར༵་བཞུ༵གས་སོ། ། སྤྱིར་སྣང་སྲིད་ཐམས་ཅད་ལ་ཡེ་ནས་ཁྱབ་ཀྱང་འདིར་བདེ་གཤེགས་ཀྱི་སྣང་བ་ལ་སྦྱར་རོ། ། ཚུལ་འདི་ནི་བར་གྱི་གསལ་བྱེད་དེ་གོང་གི་རིགས་ལྔ་ཡབ་ཡུམ་དང༌། འོག་གི་སེམས་དཔའ་སེམས་མ་ལ་སོགས་པའི་དཀྱིལ་འཁོར་ཐམས་ཅད་ལ་ཤེས་པར་བྱའོ། ། དཀྲུགས་ཏེ་མི་བཤད་དོ། ། ཅིའི་ཕྱིར་ཞེ་ན་ལས་དང་པོ་པས་རྟོགས་པར་དཀའ་ཞིང་ཕུལ་ཆུང་བའི་ཕྱིར་རོ། ། གསུམ་པ་འཁོར་ཕུན་སུམ་ཚོགས་པ་རྒྱས་པར་བཤད་པ་ལ་གཉིས་ལས། རང་བཞིན་གྱི་འཁོར་ནི་གོང་དུ་བསྟན་ཟིན་ཅིང༌། ཐུགས་རྗེའི་འཁོར་ལ་གསུམ་སྟེ། ནང་གི་སེམས་དཔའ་ཡབ་ཡུམ། ཕྱིའི་སེམས་དཔའ་ཡམ་ཡུམ། སྒོ་བ་ཡབ་ཡུམ་མོ། དང་པོ་ལའང་གཉིས་ལས་ཡབ་བཞི་ནི། གཙོ་བོ་རིགས་ལྔའི་རང་བཞིན་བཤད་པ་དེ༵་ན༵ས་སེམས་དཔའི་འཁོར་བཤད་པར་བཤད་སྟེ། དེ་ཡང་སྟོན་པ་ཉིད་བྱང་ཆུབ་ཆེན་པོ་ཡིན་པ་བཞིན་དུ་རང་སྣང་བའི་ཐུགས་རྗེའི་ངང་ལས་ཤར་བའི་འཁོར་རྣམས་ཀྱང་སྒྲིབ་པ་མཐའ་དག་བྱང༵་ཞིང་ཡོན་ཏན་མ་ལུས་པ་ཐུགས་སུ་ཆུབ༵་པས་སངས་རྒྱས་ཉིད་ཡིན་པའི་ཕྱིར་ཆེ༵ན་པོ༵་སར་གནས་ཀྱི་སེམས་དཔའ་ལས་འཕགས་སོ།

། དེ་ཡང་རྣམ་པར་ཤེས་པའི་སེམས་དཔའ་བཞི་ལ། རྡོ༵་རྗེ༵་ནི་དབྱིངས་དང་ཡེ་ཤེས་སྣང་བ་དང་སྟོང་པ་གཉིས་སུ་མེད་ཅིང་འཇིག་འབྲལ་མེད་པ་སྟེ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁང་སྟོང་མེད། ། གཅད་དང་གཞིག་པར་བྱ་བ་ མེད། ། བསྲེག་པར་བྱར་མེད་འཇིག་མེད་པས། ། སྟོང་ཉིད་རྡོ་རྗེར་བརྗོད་པར་ བྱ། ། ཞེས་པ་དང༌། སྒྲིབ་པ་ཐམས་ཅད་འཇོམས་ཤིང་སྒྲིབ་པས་ཚུར་མི་གནོད་པ་ཡིན་ཏེ། རྒྱས་པ་ལས། རྡོ་རྗེའི་རང་བཞིན་སྒྲིབ་པ་ཀུན། ། འཇོམས་ཤིང་ཅིས་ཀྱང་མི་ཚུགས་ལ། ། རང་བྱུང་ཡེ་ཤེས་ལྷ་ཡི་ལྷ། ། ཐམས་ཅད་ཀུན་ལ་འབིགས་པར་བྱེད། ། ཅེས་སོ། ། མིག་གི་རྣམ་ཤེས་ཀྱིས་གཟུགས་མཐོང་བ་ལས་ཁྱད་པར་དུ་འཕགས་པ་སངས་རྒྱས་ཀྱི་སྤྱན་གྱིས་ཡུལ་ལྔ་ག་ལ་འཇུག་ཅིང་ཆོས་ཉིད་རོ་གཅིག་ཏུ་གཟིགས་པའི་ཆ་ནས་མཐོང༵་བ༵་སྟེ་སའི་སྙིང་པོ་དང༵༌། རྣ་བའི་རྣམ་ཤེས་ཀྱིས་སྒྲ་ཐོས་པ་ལས་འཕགས་པས་སངས་རྒྱས་ཀྱི་སྙན་གྱིས་ཡུལ་ལྔ་ག་ལ་འཇུག་ཅིང་དེ་བཞིན་ཉིད་དུ་རོ་གཅིག་པར་གསན་པའི་ཆ་ནས་བྱང༵་ཆུབ༵་ཆེ༵ན་པོ༵་རྡོ༵་རྗེ༵་ཐོ༵ས་པ༵་སྟེ་ཕྱག་ན་རྡོ་རྗེ་དང༵༌། སྣའི་རྣམ་ཤེས་ཀྱིས་དྲི་ཚོར་བ་ལས་འཕགས་པ་སངས་རྒྱས་ཀྱི་ཤངས་ཀྱིས་ཡུལ་ལྔ་ག་ལ་འཇུག་ཅིང་སྐྱེ་བ་མེད་པར་རོ་གཅིག་ཏུ་ཚོར་བ་བྱང༵་ཆུབ༵་ཆེ༵ན་པོ༵་རྡོ༵་རྗེ༵་བསྣམ༵ས་པ༵་སྟེ་ནམ་མཁའི་སྙིང་པོ་དང༵༌། ལྕེའི་རྣམ་ཤེས་ཀྱིས་རོ་མྱོང་བ་ཙམ་ལས་འཕགས་པ་སངས་རྒྱས་ཀྱི་ལྗགས་ཀྱིས་ཡུལ་ལྔ་ག་ལ་འཇུག་ཅིང་གཉིས་སུ་མེད་པར་རོ་གཅིག་ཏུ་མྱོང་བ་བྱང༵་ཆུབ༵་ཆེ༵ན་པོ༵་རྡོ༵་རྗེ༵་མྱང༵་བ༵་སྟེ་སྤྱན་རས་གཟིགས་དང༵༌། དེ་དག་གི་ཡུམ་བཞི་ཡང་རིམ་པ་བཞིན་དུ་བཙུ༵ན་མོ༵་མཐོ༵ང་བ༵ར་བྱ༵་བ༵་ཡེ་ཤེས་ཀྱི་སྣང་བའི་ཡུལ་གཟུགས་ཏེ་སྒེག་མོ་དང༵༌། དེ་བཞིན་དུ་མཉན༵་པ༵ར་བྱ༵་བ༵་ཕྲེང་མ་དང༵༌། མན༵མ་པ༵ར་བྱ༵་བ༵་ནི་གླུ་དབྱིངས་མ་དང༵༌། མྱོང༵་བ༵ར་བྱ༵་བ༵་ནི་རོལ་པའི་དགའ་བ་སྟེ་གར་མ་དང༵་བཞིའོ། ། དེ་ལྟར་ཅུང་ཟད་བསྣོལ་ཡང་མིང་ཙམ་སྟེ་དོན་ལ་ནང་གི་སྒེག་མོ་བཞིར་འདོད་པས་མི་འགལ་ལོ།

། ཇི་ལྟ་བའི་སྒྲར་རྗོད་ན་མཉན་པར་བྱ་བ་སྒྲ་སྟེ་གླུ་མ། མནམ་པར་བྱ་བ་དྲི་སྟེ་བདུག་སྤོས་མར་འབྱུང་ངོ༌། ། དབང་པོའི་སེམས་དཔའ་བཞི་ལ་མཐོང༵་བྱེད༵་ནི་མིག་གི་དབང་པོ་ཟར་མའི་མེ་ཏོག་ལྟ་བུ་ལས་ཁྱད་པར་དུ་འཕགས་པ་རྡོ་རྗེའི་སྤྱན་སྒྲིབ་པ་མེད་པས་ཡུལ་ལྔ་འཛིན་པའི་རྟེན་བྱེད་པ་སྟེ་བྱམས་པ་དང༵༌། ཐོས༵་བྱེད༵་ནི་རྣ་བའི་དབང་པོ་གྲོ་ག་གཅུས་པ་ལྟ་བུ་ལས་འཕགས་པ་སྙན་གྱི་དབང་པོ་ཉམས་པ་མེད་པས་ཡུལ་ལྔ་གསལ་བའི་རྟེན་བྱེད་པ་སྟེ་སྒྲིབ་པ་རྣམ་སེལ་དང༵༌། སྣོམ༵་བྱེད༵་ནི་སྣའི་དབང་པོ་ཟངས་ཀྱི་མོ་ཁབ་གཤིབས་པ་ལྟ་བུ་ལས་འཕགས་པ་ཤངས་ཀྱི་དབང་པོས་ཡུལ་ལྔ་ལ་འཇུག་པའི་རྟེན་བྱེད་པ་སྟེ་ཀུན་ཏུ་བཟང་པོ་དང༵༌། མྱོང༵་བྱེད༵་ནི་ལྕེའི་དབང་པོ་ཟླ་བ་ཕྱེད་པ་ལྟ་བུ་ལས་འཕགས་པ་གསུང་རོ་བྲོ་བའི་མཆོག་མཁྱེན་པས་ཡུལ་ལྔ་ལ་འཇུག་པའི་རྟེན་བྱེད་པ་སྟེ་འཇམ་དཔལ་དང༵་དེ་དག་གི་ཡུམ་རྣམས་ཀྱང་རིམ་པ་བཞིན། བཙུན༵་མོ༵་འད༵ས་པ༵་ནི་སྔར་གྲགས་པའི་ཆོས་ཞིག་ནས་མེད་པ་ལས་ཁྱད་པར་དུ་འཕགས་པ་སྔ་མའི་ཆོས་ཇི་བཞིན་པ་མངོན་སུམ་དུ་གསལ་བའི་རང་བཞིན་འདས་པའི་དུས་ལ་མ་ཆགས་མ་ཐོགས་པའི་ཡེ་ཤེས་གཟིགས་པ་འཇུག་པའི་མཚོན་བྱེད་དུ་བདུག་སྤོས་མར་སྣང་བ་དང༵༌། ད་ལྟར་ནི་དབང་པོའི་མངོན་སུམ་ལ་སྣང་བ་ཙམ་ལས་འཕགས་པ་ཆོས་ཐམས་ཅད་བསྐལ་དོན་མེད་པར་ད༵་ལྟར༵་གྱི་དུས་ལ་མ་ཆགས་མ་ཐོགས་པའི་ཡེ་ཤེས་གཟིགས་པ་འཇུག་པའི་མཚོན་བྱེད་དུ་མེ་ཏོག་མར་སྣང་བ་དང༵༌། མ༵་བྱུང༵་པ༵་ནི་མ་འོངས་པའི་ཡུལ་ལ་མངོན་དུ་མ་གྱུར་པ་ལས་ཁྱད་པར་དུ་འཕགས་པ་མ་འོངས་པའི་ཆོས་རྣམས་ཀྱང་སྐྱུ་རུ་ར་ཕྱག་མཐིལ་དུ་བཞག་པ་བཞིན་དུ་ད་ལྟར་གཟིགས་པས་མ་འོངས་པའི་དུས་ལ་མ་ཆགས་མ་ཐོགས་པའི་ཡེ་ཤེས་གཟིགས་པ་འཇུག་པའི་མཚོན་བྱེད་དུ་སྣང་གསལ་མར་སྣང་བ་དང་༵། འབྱུ༵ང་བར༵་མ༵་ངེས༵་པའི༵་ཚོ༵གས་དུས་བཞི་མཉམ་པ་ཉིད་ཀྱི་ཡེ་ཤེས་ཏེ་རང་བྱུང་གི་སྣང་བ་ཇི་བཞིན་པའི་ངང་ནས་འཕོ་འགྱུར་མེད་པའི་ཆོས་ཉིད་ལ་བཞུགས་པའི་མཚོན་བྱེད་དུ་དྲི་ཆབ་མར་སྣང་བ་དང༵་བཞིའོ།

། དེའང་འདས་མ་འོངས་ད་ལྟར་མཁྱེན་ཚུལ་ནི་མེ་ལོང་གི་ངོས་ལ་པྲ་ཕབ་པའི་སྔ་རྟགས་ཕྱི་རྟགས་ད་ལྟར་བ་དང་བཅས་པ་འཆར་བ་བཞིན་དུ་ས་ལེ་མཁྱེན་པའོ། ། དེ་སྐད་དུ་ཕལ་པོ་ཆེ་ལས། འདས་དང་མ་འོངས་ད་ལྟར་བྱུང༌། ། ཇི་སྙེད་ཇི་བཞིན་མངོན་དུ་གྱུར། ། ཅེས་པ་ལྟར་རོ། ། སྒོ་བ་ཡབ་ཡུམ་ལ་གཉིས་ལས། ཡབ་ནི་གསང་བ་འདུས་པའི་རྒྱུད་ཕྱི་མ་ལས། མི་འཇིག་རྣམ་པར་མི་ཤེས་པ། ། བརྗོད་མེད་རྣམ་པར་མི་རྟོག་པ། ། སངས་རྒྱས་བྱང་ཆུབ་ཡེ་ཤེས་འདི། ། ཤེས་ན་བདེ་བ་ཐོབ་པར་འགྱུར། ། ཞེས་པའི་ཚུལ་དང་མཐུན་པར་བཤད་དེ། འཇོ༵མ་པ༵་ནི་ཐབས་དང་ཆེ༵ན་པོ༵་ནི་ཤེས་རབ་སྟེ། དེ་གཉིས་ཀྱི་རྣམ་པར་འཕྲུལ་པ་ཆེན་པོས་བདུད་དང་གཤིན་རྗེ་ལ་སོགས་པ་གདུག་པ་ཅན་རྣམས་འདུལ་བར་བྱེད་པས་རྡོ༵་རྗེ༵འོ། ། དེ་ཡང་གསུམ་ལས་ལུས་ཀྱི་ཆའི་རེ༵ག་པའི་༵ཚོར་བ་བསྐྱེད་པ་ལ། རེ༵ག་བྱེ༵ད་ལུས། རེ༵ག་བྱ༵་ཡུལ། དེ་གཉིས་ཕྲད་པ་ལས་རེ༵ག་བྱ་ཤེ༵ས་པ་ལུས་ཀྱི་རྣམ་ཤེས་ཏེ་ཐ་མལ་པ་ལས་ཁྱད་པར་དུ་འཕགས་པ་སངས་རྒྱས་ཀྱི་སྐུས་རེག་བྱའི་ཁམས་ཡུལ་ལྔ་ལ་འཇུག་པའི་ཕྱིར་བདུད་རྩི་འཁྱིལ་པ་ད༵ང༌། རྟ་མཆོག་དང༌། སྟོབས་པོ་ཆེ་དང༌། གཤིན་རྗེ་གཤེད་དོ། ། ངག་གི་ཆའི་རེག་པ་ཉིད་སྒྲར་བསྒྱུར་ཏེ་གཞུང་དུ་ལུས་ཀྱི་བཞི་དང་པོར་དངོས་སུ་བསྟན་པས་ངག་ཡིད་གཉིས་ཤུགས་ལ་བསྟན་ ཏོ། ། དེ་ཡང་སྒྲའི་ཤེས་པ་སྐྱེ་བ་ལ། རྗོད་བྱེད་སྒྲ། བརྗོད་བྱ་ཡུལ། དེ་གཉིས་བརྗོད་པའི་རྐྱེན་ཚོགས་པ་ལས་སྒྲའི་ཤེས་པ་སྙན་མི་སྙན་བར་མ་གསུམ་འབྱུང་བ་ལས་ཁྱད་པར་འཕགས་པ་སངས་རྒྱས་ཀྱི་གསུངས་དབྱངས་སྒྲིབ་པ་ཐམས་ཅད་དང་བྲལ་བ་ཡུལ་ལྔ་ལ་འཇུག་པའི་མཚོན་བྱེད་དུ་བདུད་རྩི་འཁྱིལ་པ་ལ་སོགས་པ་ཁྲོ་བོ་བཞིར་སྣང་ངོ༌། ། ཡིད་ཀྱི་ཚེ་ཆོས་སུ་བསྒྱུར་ཏེ། ཡིད་ཀྱི་ཡུལ་ཆོས་ཀྱི་སྐྱེ་མཆེད་སྐྱེ་བ་ལ། རིག་བྱེད་ཡིད། རིག་བྱ་དོན་སྤྱིའི་རྣམ་པ་སྣ་ཚོགས་པ་ཡུལ། དེ་གཉིས་ཕྲད་པ་ལས་བདེ་སྡུག་དགག་སྒྲུབ་ལ་སོགས་པའི་ཤེས་པ་སྐྱེ་བ་ལས་ཁྱད་པར་འཕགས་པ་སངས་རྒྱས་ཀྱི་ཡེ་ཤེས་སྒྲིབ་པ་མེད་པ་དོན་སྤྱིའི་འཛིན་པ་ལ་མི་ལྟོས་པར་མངོན་སུམ་དུ་གྱུར་ཅིང་ཆགས་སྡང་ཐམས་ཅད་དང་བྲལ་བའི་མཚོན་བྱེད་དུ་ཁྲོ་བོ་བཞི་སྒོ་བར་ཡེ་ཤེས་ཀྱི་རྩལ་ལས་རང་སྣང་བ་དེ་ཡང་སྐྱེ་འཇིག་མེད་པ་དང༌།

བརྗོད་དུ་མེད་པ་དང༌། རིག་བྱེད་མེད་པ་དང༌། རྣམ་པ་མེད་པར་རྟོགས་པའི་ཡེ་ཤེས་བཞིའོ། ། དེ་དག་གི་ཡུམ་བཞི་ནི་རིམ་པ་བཞིན་ངོ་བོ་གཟུགས་ལ་སོགས་པའི་ཆོས་ཐམས་ཅད་རྟག༵་པ༵ར་མ༵་ཡི༵ན་པ༵་སྟེ་མེད་བཞིན་དུ་སྣང་བ་གཟུགས་བརྙན་དང་འདྲ་བར་མཚོན་ཞིང་རྣམ་པ་བྱམས་པ་ཆེན་པོ་དང་སྦྱིན་པས་སེམས་ཅན་རྣམས་སྡུད་པའི་མཚོན་བྱེད་དུ་ལྕགས་ཀྱུ་མའོ། ། སྒྲ་ལ་སོགས་པའི་ཆོས་ཐམས་ཅད་ཆ༵ད་པ༵ར་མ༵་ཡི༵ན་པ༵་སྟེ་ངོ་བོ་རང་རང་གི་སྣང་བ་མ་དོར་བ་སྨིག་རྒྱུ་དང༌། འདྲ་བར་མཚོན་ཞིང་རྣམ་པ་སྙིང་རྗེ་ཆེན་པོ་དང་སྙན་པར་སྨྲ་བས་སེམས་ཅན་རྣམས་བསྡུད་པའི་ཕྱིར་ཞགས་པ་མར་སྣང་བའོ། ། ཡིད་ཀྱི་ཆོས་རྣམས་ལ་དགག་སྒྲུབ་ཀྱིས་བདག་ཏུ༵་བཟུང་དུ་མེད་དེ་ངོ་བོ་བད༵ག་ཏུ་གྲུབ་པ་མ༵་ཡི༵ན་པ༵་རྨི་ལམ་དང་འདྲ་ཞིང་རྣམ་པ་དགའ་བ་ཆེན་པོ་དང་དོན་མཐུན་པས་སེམས་ཅན་རྣམས་དབང་དུ་བྱེད་པའི་བརྡར་ལྕགས་སྒྲོག་མའོ། ། སྣང་སྲིད་འཁོར་འདས་ཐམས་ཅད་ཀྱི་ངོ་བོ་དངོས་པོ་དང་མཚ༵ན་མ༵ར་གྲུབ་པ་མ༵་ཡི༵ན་ཏེ་གདོད་མ་ནས་རང་བཞིན་མེད་པ་སྤྲུལ་པ་དང་འདྲ་ཞིང་རྣམ་པ་དོན་སྤྱོད་པ་དང་བཏང་སྙོམས་ཆེན་པོས་སེམས་ཅན་རྣམས་ཞི་བ་ལ་འགོད་པའི་མཚོན་བྱེད་དུ་དྲིལ་བུ་མར་སྣང་བ༵འོ། ། དེ་ཡང་སངས་རྒྱས་ཀྱི་ས་ན་དབང་ཤེས་ལྔ་པོ་རེ་རེས་ཀྱང་ཡུལ་ལྔ་ལ་འཇུག་པར། མདོ་སྡེ་རྒྱན་ལས། དབང་པོ་ལྔ་རྣམས་གཞན་གྱུར་ན། ། དོན་ཀུན་འཇུག་དང་ཐམས་ཅད་ཀྱི། ། ཡོན་ཏན་བརྒྱ་ཕྲག་བཅུ་གཉིས་འབྱུང༌། ། ཞེས་པ་དང༌། མིག་གི་དབང་པོ་ལ་ཐོག་མར་ཕྱོགས་བཞྀ་སྟེང་འོག་གཉིས་ཏེ་དྲུག་ཏུ་ཕྱེ་ལ། དྲུག་པོ་རེ་རེ་ལ་གདོད་ཕྱོགས་བཅུར་ཕྱེ་བའི་མིག་གི་དབང་པོས་ཤར་ཕྱོགས་ཀྱི་ཤར་གྱི་གཟུགས་མཐོང་བ་བཞག་ལ། སྒྲ་ཐོས། དྲི་ཚོར། རོ་མྱང༌། རེག་བྱ་རེག་པ་བཞི། ཕྱོགས་ལྷག་མ་དགུ་ལ་བཞི་བཞི་སྟེ་བཞི་བཅུ། དེ་བཞིན་དུ་ཕྱོགས་ལྷག་མ་ལྔ་ལའང་བཅུ་བཅུར་ཕྱེ་ལ་བཞི་བཅུ་བཞི་བཅུ་སྟེ། དཻ་ལྟར་ན་བཞི་བཅུ་ཚན་པ་དྲུག་ལ་ཉིས་བརྒྱ་བཞི་བཅུ་སྟེ།

རྣ་བ་དང༌། སྣ་དང༌། ལྕེ་དང༌། ལུས་རྣམས་ལའང་རང་རང་གི་ཡོན་ཏན་བོར་ལ་དེ་བཞིན་དུ་བརྩིས་པས་བརྒྱ་ཕྲག་བཅུ་གཉིས་ཏེ། འདི་དག་ནི་སངས་རྒྱས་ཀྱི་སའི་ཡོན་ཏན་ཁྱད་པར་ཅན་ ནོ། ། དེ་ལྟར་རྩ་བའི་དཀྱིལ་འཁོར་གྱི་ཡབ་དང་ཡུམ་དང་སེམས་དཔའ་དང་སེམས་མ་དང་སྒོ་བ་ཡབ་ཡུམ་ལ༵་སོ༵གས་པ༵་དབུས་སུ་སྣང་བ་ཇི་ལྟ་བ་བཞིན་དུ། ཕྱོགས་བཞིར་རིགས་བཞིའི་དཀྱིལ་འཁོར་རང་རང་གི་ཚོམ་བུའི་འཁོར་འབུམ་ཕྲག་དུ་མས་བསྐོར་བ།

 ལྷའི་བཀོད་ཚུལ་གྱི་མང་ཉུང་དང་རྣམ་པ་རྩ་བའི་དཀྱིལ་འཁོར་དེ༵་ལྟ༵་བུ༵འི་ཚོ༵གས་ནམ་མཁའི་དབྱིངས་ཀུན་ཁྱབ་པར་རྗོ༵ད་ཀྱི༵ས་མི༵་ལ༵ང་བར་སྣང་བ༵་རྣམས་དང་༵རང་བཞིན་གཉི༵ས་སུ༵་མེ༵ད་པ༵ར་བཞུག༵ས་ཏེ་རང་སྣང་ཡེ་ཤེས་ཀྱི་རོལ་པ་གཅིག་གིས་ངང་ལས་ཤར་བའི་གནད་ཀྱིས་སོ༵། ། གསུམ་པ་ཡེ་ཤེས་ཀྱི་རང་སྣང་བཀོད་པས་དོན་བསྡུ་བ་ལ་གཉིས་ཏེ། གང་ལས་བཀོད་པའི་ངོ་བོ། ཚུལ་ཇི་ལྟར་བཀོད་པའི་ཚུལ་ལོ། ། དང་པོ་ནི། གླེང་གཞི་རྒྱས་པར་བསྟན་པ་དེ༵་ན༵ས་དེ༵་བཞི༵ན་གཤེ༵གས་པ༵་ཡབ་རྣམས་ཡུམ་བཙུན༵་མོ༵འི་ཚོ༵གས་དང༵་རང་བཞིན་གཉིས་༵སུ༵་མེ༵ད་པ༵འི་ངོ་བོ་གཞན་གྱི་སྤྱོད་ཡུལ་དུ་མ་གྱུར་པས་གས༵ང་བ༵འི་དཀྱི༵ལ་འཁོ༵ར་རང་སྣང་བ་དེ༵་ད༵ག་ཉིད༵་ཀྱི༵་གས༵ང་བ༵་ཆེན་པོ་འདི༵་ཉིད༵། སྐུ༵་རྡོ་རྗེ་དང༵་གསུ༵ང་རྡོ་རྗེ་དང༵་ཐུག༵ས་རྡོ་རྗེ་དང༵་ཡོན༵་ཏན༵་རྡོ་རྗེ་དང་འཕྲིན༵་ལས༵་རྡོ༵་རྗེ༵་ལས༵་རིགས་ལྔའི་དཀྱིལ་འཁོར་རང་སྣང་བའི་དོན་སྟོན་པའི་རྡོ་རྗེ་གསང་བའི་ཚིག་འདི་དག་དགོངས་པ་རང་ཤར་དུ་མ་བརྗོད་པའི་ཚུལ་གྱིས་ཕྱུང༵་ངོ༵༌། ། གཉིས་པ་ཇི་ལྟར་བྱུང་ཞིང་རང་སྣང་དུ་བཀོད་པ་ལ་གསུམ་སྟེ། རང་སྣང་གི་དཀྱིལ་འཁོར་དེ་ཉིད་གང་གི་ངང་ལས་བཀོད་པ། ཚུལ་ཇི་ལྟར་སྣང་བ། དེ་ཉིད་གང་གི་བཞུགས་གནས་ཡིན་ངོས་བཟུང་བའོ། ། དང་པོ་ནི། ཨེ༵་ཆོས་སྐུའི་ངང་ལས་ཨེ༵་མ༵་ལོངས་སྐུའི་སྣང་བ་ཨེ༵་མ༵་ཧོ༵་སྣ་ཚོགས་སུ་རང་སྣང་བ་ངོ་མཚར་སྟོན་ པའོ། ། ཆོས་སྐུ་དེ༵་བཞི༵ན་ཉིད༵་ཀྱི༵་དབྱིང༵ས་ཉིད༵་ཀྱི་ངོ་བོ་ལ་དབ༵ང་བསྒྱུར་བ༵་ལ་ལོངས་སྐུ་ཡེ༵་ཤེ༵ས་ལྔའི་དཀྱི༵ལ་འཁོ༵ར་ལྷུན་གྱིས་གྲུབ་པ་ནི་སྟོན་པ་ཉིད་ཀྱི་བསམ་གྱིས་མི་ཁྱབ་པའི་ཐུག༵ས་རྗེའི༵་ངང༵་ལས་བྱུང་བའོ། ། གཉིས་པ་ནི། དེ་ལྟའི་ཞིང་ཁམས་ལྷུན་སྟུག་པོ་བཀོད་པ་དེ་བཞིན་གཤེགས་པ་ཉིད་ལ་ར༵ང་སྣང༵་བ༵་ཉིད༵་དེ་སངས་རྒྱས་ཀྱི་ཏིང༵་ངེ་འཛིན༵་རྣམ་པར་དག་པའི་གཟུ༵གས་བརྙ༵ན་ཡེ་ཤེས་ཀྱི༵་སྒྱུ་མ༵་རང་བཞིན་གྱིས་རྣམ༵་པར་དག༵་པའི་ངོ་བོར་གས༵ལ་ཅིང་སྣང་བ༵་ནི༵་ཞེས་སོ།

། གསུམ་པ་ནི། སངས་རྒྱས་ཀྱི་སྐུ༵་དང་གསུ༵ང་དང་ཐུག༵ས་དང་ཡོན༵་ཏན༵་དང་འཕྲིན༵་ལས༵་རྣམས་ཉེས་པའི་སྐྱོན་ཅུང་ཟད་ཙམ་གྱིའང་སེ༵ལ་མེད༵་པའི༵་བདག་ཉིད། ཡོན༵་ཏན༵་ཕུན་སུམ་ཚོགས་པ་ཡི༵ད་བཞི༵ན་རི༵ན་པོ༵་ཆེ་༵བསམ་གྱིས་མི་ཁྱབ་པའི་མངའ་ཐང་ཆེན་པོ་མི༵་ཟ༵ད་པ༵ར་ལྡ༵ན་པ་ཡེ་ཤེས་རྒྱན༵་གྱི༵་འཁོ༵ར་ལོ༵་མངའ་བའི་རང་བཞིན་རྡོ༵་རྗེ༵་མཆོག༵་གི༵་ངོ་བོ་འདུ་འབྲལ་མེད་པ་དང་ལོངས་སྤྱོད་རྫོགས་པའི་སྐུའི་གན༵ས་ཉིད༵་དོ༵། ། ཞེས༵་སྐུ་གསུང་ཐུགས་ཀྱི་རྡོ༵་རྗེ༵་གསུ༵ང་བ༵འི་ཚི༵ག་རྒྱུད་ཀྱི་རང་བཞིན་དུ༵འོ༵། ། འདི་ལ་ཁ་ཅིག་སྡུད་པ་པོའི་རྣམ་པར་སྦྱོར་བ་ནི་མི་འཐད་དེ་རྡོ་རྗེ་གསང་བའི་སྙིང་པོའི་རྒྱུད་ཡིན་པའི་ཕྱིར་རོ། ། སྐབས་འདིར་བླ་མ་རོང་པ། དེ་བཞིན་ཉིད་ཀྱི་དཀྱིལ་འཁོར། ། བྱིངས་ཀྱི་དཀྱིལ་འཁོར། དབང་བསྒྱུར་ཐབས་ཀྱི་དཀྱིལ་འཁོར་ཡེ་ཤེས་ཀྱི་དཀྱིལ་འཁོར། ཐུགས་རྗེའི་དཀྱིལ་འཁོར། རང་སྣང་བའི་དཀྱིར་འཁོར། ཉིད་ཀྱི་དཀྱིར་འཁོར། ཏིང་ངེ་འཛིན་གྱི་དཀྱིལ་འཁོར། གཟུགས་བརྙན་གྱི་དཀྱིལ་འཁོར་སྒྱུ་མའི་དཀྱིལ་འཁོར། རྣམ་པར་དག་པའི་དཀྱིལ་འཁོར། གསལ་བའི་དཀྱིལ་འཁོར་དུ་བཞེད་དོ། ། དེ་ཡང་རྡོ་རྗེའི་ཚིག་ཡིན་པས་གང་དུའང་སྦྱར་དུ་རུང་མོད་ཀྱི། འོན་ཀྱང་སྐབས་འདི་ཏིང་ངེ་འཛིན་གསུམ་དང༌། གཟུགས་བརྙན་གྱི་དཀྱིལ་འཁོར་ལ་སོགས་པ་ལམ་གྱི་དཀྱིལ་འཁོར་སྟོན་པའི་སྐབས་མ་ཡིན་ཞིང༌། སངས་རྒྱས་ཀྱི་རང་སྣང་ལྷུན་གྱིས་གྲུབ་པའི་དཀྱིལ་འཁོར་སྟོན་པའི་སྐབས་ཡིན་པའི་ཕྱིར་མ་འབྲེལ་ལོ། ། ཁ་ཅིག་གླེང་གཞི་བསྡུས་པར་འདོད་པ་དེ་དག་གིས་ཀྱང་གཞུང་གི་ཕྱོགས་ཙམ་ཡང་མ་མཐོང་བ་ཉིད་དོ། ། གླེང་གཞི་སྟོན་པའི་བཀར་བསྡུ་བ་ནི། ཁ་ཅིག་ན་རེ་གླེང་གཞི་ནི་སྡུད་པ་པོའི་ཚིག་ཡིན་པས་གླེང་སློང་བ་མན་ཆད་བཀའ་ཡིན་ནོ་ཞེས་པའང་མི་འཐད་དེ། སྡུད་པ་པོ་ཉིད་སྟོན་པ་དང་ཐ་དད་མེད་པས་ཀྱང་དེའི་གསུང་བཀའ་ཡིན་ལ། ངན་སོང་སྦྱོང་བར་དཀྱིལ་འཁོར་ཕལ་ཆེར་གསང་བདག་གིས་གསུངས་པའང་རྒྱུད་དུ་བཤད་པ་དང༌།

གཞན་ཡང་སྙིང་རྗེ་པདྨ་དཀར་པོའི་མདོ་ལས་ཀྱང༌། ང་འདས་པའི་ཚེ་དགེ་སློང་རྣམས་བཀའ་བསྡུ་བར་བྱེད་པ་ན། ཐོག་མར་འདི་སྐད་བདག་གིས་ཐོས་པ་དུས་གཅིག་ན་ཞེས་པས་གླེང་སློང་ཞིགཅེས་གསུངས་པས་འདིར་ཡང་ཆོས་མཐུན་ནོ། ། དེ་ལྟར་ཕུན་སུམ་ཚོགས་པའི་ཚུལ་བརྗོད་པ་དེ་དག་གིས་གས༵ང་བ༵འི་སྙིང་༵པོ༵་དེ༵་ཁོ༵་ན༵་ཉི༵ད་ངེ༵ས་པ༵འི་ལེའུ་ཉི་ཤུ་རྩ་གཉིས་ཡོད་པ་ལ༵ས། རྒྱུད་འབྱུང་བའི་ལོ་རྒྱུས་དང་ངེས་པ་སྦྱིན་པ་དང་གཞིར་གྱུར་པའི་ཕྱིར་གླེ༵ང་གཞི༵འི་དོན་ཡིན་ལ། ལེ༵འུ༵་ནི་པར་རི་ཙྪེ་ཏའི་སྒྲ་ལས་ཡོངས་སུ་བཅད་པའམ་དུམ་པར་བྱས་པ་ལ་འཇུག་པས་ཏེ་འདིར་ཡང་དེ་ཡིན་ལ། ད༵ང་པོ༵འི་ནི་ལེའུ་རྣམས་ཀྱི་ཐོག་མ་སྨོས་པའི་སྒྲ་དེ་གྲལ་གྱི་འགོ་ན་གནས་པ་བཞིན་ནོ། ། དེའང་བམ་པོ་ནི་ཁ་མར་བལྟ་ལ། ལེའུ་རྣམས་ནི་ཁ་ཡར་བལྟ་བ་ཡིན་པས་ན་སོ་སོའི་ལེའུ་རེ་རྫོགས་པར་བསྟན་པའི་མཐའ་ཚིག་གོ། ། ། ༈ གཉིས་པ་སྟོན་པ་ཉིད་རིག་ལྔར་བཞེངས་པའི་ཐུགས་རང་བྱུང་གི་ཡེ་ཤེས་གཉིས་སུ་མེད་པས་ཆོས་ཐམས་ཅད་ཡེ་ནས་སངས་རྒྱས་པར་ཆེད་དུ་བརྗོད་ཅིང་ཐུགས་རྗེ་གཡོ་བའི་ཚུལ་བསྟན་པ་ནི། གླེང་བསླང་བའི་ཚུལ་གྱིས་སྟོན་ཏེ། དེའང་ཆོས་སྐུའི་སྟོན་པ་ཡབ་ཡུམ་ཉིད་ལོངས་སྐུར་སྣང་བའི་ཐུགས་རང་བྱུང་གི་ཡེ་ཤེས་ཤེས་བྱའི་ཡུལ་གཏན་ལ་འབེབས་པ་ན། འབེབས་བྱེད་རིགས་པ་ནི་ཡིད་རྡོ་རྗེ་ཀུན་ཏུ་བཟང་པོ་ཡབ་ཏུ་བརྗོད་ལ། ཡུལ་ཤེས་བྱ་ནི་བྱ་བ་མོ་ཀུན་ཏུ་བཟང་མོ་སྟེ་ཡུམ་དུ་བཏགས་པ་ནི་འོག་ཏུ་ཚོགས་སྒྲུབ་པའི་སྐབས་སུ་གཟུངས་ཡུལ་ཡུམ་དང་འཛིན་པ་ཡབ་ཏུ་བཤད་པ་བཞིན་ཡིན་ལ། ཡབ་ཡུམ་གཉིས་སུ་མེད་པ་ནི་བློས་ཡུལ་གཞལ་བའི་ཚེ་གཉིས་ཀ་རིག་པའི་ངོ་བོར་གཅིག་པ་སྟེ་དཔེར་ན། སེམས་ལ་ལྷ་སའི་དོན་སྤྱི་ལམ་གྱིས་གཞལ་དུས། སེམས་ནི་ཡབ། ལྷ་ས་ནི་ཡུམ། དེ་གཉིས་རང་གིས་སེམས་སུ་རོ་གཅིག་པ་ནི་གཉིས་སུ་མེད་པ་བཞིན་ནོ། ། དེ་ལྟར་སྤྱིའི་གོ་དོན་ཡིད་ལ་བཞག་ནས།

ད་ནི་ལེའུ་གཉིས་པའི་གཞུང་དོན་ཉིད་བརྗོད་པ་ལ་གཉིས་ཏེ། དོན་གྱི་དགོངས་པ་གླེང་བསླང་བ་དང༌། དེ་མ་རྟོགས་པའི་སེམས་ཅན་ལ་ཐུགས་རྗེ་གཡོ་བའི་ཚུལ་བསྟན་པའོ། ། དང་པོ་ལ་གསུམ་སྟེ། ཡབ་ཀྱི། ཡུམ་གྱི། གཉིས་སུ་མེད་པའི་དགོངས་པ་གླེང་བསླང་བའོ། ། དང་པོ་ལ་གཉིས་ཏེ། དགོངས་པ་གླེང་བསླང་བར་འཇུག་པའི་རྒྱུ་དང༌། གླེང་བསླང་བ་དངོས་སོ། ། དང་པོ་ནི་གླེང་གཞི་བསྟན་པ་དེ༵་ན༵ས་བཅོ༵མ་ལྡ༵ན་འད༵ས་རིགས་ཀྱི་གཙོ་བོའི་ཐུགས་རང་བྱུང་གི་ཡེ་ཤེས་ཡུལ་འབྱེད་པར་བྱེད༵་པ༵་པོ༵་གཉིས་སུ་མེད་པའི་ཚུལ་རྡོ༵་རྗེ༵་ཡིད༵་ཡུལ་དུ་མ་ལ་འཇུག་པས་ཀུན༵་ཏུ༵་ངོ་བོ་དབྱིངས་ལས་མ་གཡོས་པས་བཟ༵ང་པོ་༵ཕྱོགས་བཅུ་དུས་བཞིའི་སངས་རྒྱས་ཐམ༵ས་ཅད༵་ཀྱི་དགོངས་པ་མ་༵ལུས༵་པ་འདུས་པའི༵་རང༵་བཞིན༵་གྱི༵་སྐུ་གསུམ་འདུ་འབྲལ་མེད་པའི་ཚུལ༵་དུས་གསུམ་འཕོ་འགྱུར་མེད་པའི་རྡོ༵་རྗེ༵ས། ཡུལ་གྱི་རང་བཞིན་ཡེ་ནས་སངས་རྒྱས་པའི་ཕྱིར་བཙུན༵་མོ༵་གཏན་ལ་དབབ་པར་བྱ་༵བ༵་མོ༵་སྣང་སྲིད་འཁོར་འདས་ཀྱི་ཆོས༵་མ་ལུས་པ་ཀུ༵ན་ཏུ༵༵་སྟེ་ཐམས་ཅད་ཀྱང་ཡེ་ནས་དག་པས་བཟ༵ང་མོ་༵ལ༵་འབྱེད་པའི་བློ་འཇུ༵ག་པར༵་གྱུར༵་ཏོ༵། ། བློ་ཞུགས༵་པ༵ས་ཕྱོག༵ས་བཅུ༵་དུས༵་བཞི༵འི་དེ༵་བཞི༵ན་གཤེ༵གས་པ༵་མ༵་ལུས༵་པ༵་ཐམ༵ས་ཅ༵ད་ཐུགས་རང་བྱུང་གི་ཡེ་ཤེས་ཀུན་ཏུ་བཟང་པོ་གཅི༵ག་གི༵་ར༵ང་བཞིན༵་དུ་ངོ་བོ་དབྱེར༵་མེ༵ད་པ༵ས། ཉིད་ལས་གཞན་པའི་ཆོས་མ་གཟིགས་ནས་དེ༵་བཞི༵ན་གཤེ༵གས་པ༵་ཉི༵ད། དེ༵་བཞི༵ན་གཤེག༵ས་པ༵་ཉིད༵་ལ༵་ཆེ༵ད་དུ༵་བརྗོ༵ད་པ༵འི་ཚུལ་འདི༵་སྐད་ཅེས་བརྗོ༵ད་པར་མཛད་ དོ༵། ། གཉིས་པ་ནི་ཆོས་ཐམས་ཅད་གདོད་ནས་དག་པས་ཨེ༵་མ༵་ཧོ༵་སྟེ་ངོ་མཚར་ཆེ་བའི་དོན་ཏོ། ། ཇི་ལྟར་ན་སངས་རྒྱས་དང་སེམས་ཅན་ཐམས་ཅད་ཀྱི་རང་བཞིན་ཡེ་ནས་སྐྱེ་བ་མེད་པར་སངས་རྒྱས་པས་རྡོ༵་རྗེ༵་སྟེ་ཆོས་ཉིད་སྟོང་པ་ཉིད་དང་ཆོས་ཅན་སྣང་བ་ཉིད་ཀྱི་རང་བཞིན་ནི་ཕུང༵་པོ༵འོ༵། ། དེའི་ཡ༵ན་ལ༵ག་ནི༵་རྣམ་པར་ཤེས་པ་ལ་སོགས་པའི་ཕུང་པོ་ལྔ་སྟེ།

མི་བསྐྱོད་པ་ལ་སོགས་པ་ཡང་དག་པར་རྫོག༵ས་པའི༵་ས༵ངས་རྒྱ༵ས་ལྔ༵་རུ་༵གྲག༵ས་པའོ། ། དེ་བཞིན་དུ་སྐྱེ༵་མཆེ༵ད་བཅུ་གཉིས་དང་ཁམ༵ས་བཅོ་བརྒྱད་པོ་རྣམ༵ས་ཀྱི་བྱེ་བྲག་མང༵་པོ༵་ཀུན༵་ཀྱང་བྱང༵་ཆུབ༵་སེམ༵ས་དཔའི༵་ཡབ་ཡུམ་སྟེ་འཁོར་གྱི་དཀྱི༵ལ་འཁོ༵ར་ཉིད༵་དུ་ཡེ་ནས་གནས་སོ། ། སྐྱེ་མཆེད་ནི་གཟུགས་ལ་སོགས་པའི་ཡུལ་དྲུག་ལ་མིག་ལ་སོགས་པ་དབང་པོའི་ཤེས་པ་དྲུག་སྐྱེ་ཞིང་སྐད་ཅིག་ཕྱིར་མར་རྒྱུན་མཆེད་པར་བྱེད་པས་དེ་སྐད་ཅེས་བྱའོ། ། དབྱེ་ན་གཟུགས་སྒྲ་དྲི་རོ་རེག་བྱ་ཆོས་ཏེ་ཡུལ་དྲུགམིག་རྣ་བ་སྣ་ལྕེ་ལུས་ཡིད་དེ་དབང་པོ་དྲུག་གི་སྐྱེ་མཆེད་དེ་བཅུ་གཉིས་སོ། ། ཁམས་བཅོ་བརྒྱད་ནི། མིག་དང༌། གཟུགས་དང༌། མིག་གི་རྣམ་པར་ཤེས་པའི་ཁམས་དང་ཞེས་ཡུལ་དྲུགདབང་པོ་དྲུགདབང་ཤེས་དྲུག་རྣམས་སོ། ། འབྱུང་བ་ལྔ་ཡུམ་ལྔའི་ངོ་བོར་སངས་རྒྱས་ཏེ་ས༵་དང་ཆུ༵་ནི་སངས་རྒྱས་སྤྱན༵་མ་དང་མཱ༵་མ༵་ཀཱི༵འོ། ། མེ༵་དང་རླུང༵་ནི་གོ༵ས་དཀར༵་མོ་དང་དམ་ཚིག་སྒྲོལ༵་མ༵་སྟེ༵། ནམ༵་མཁ༵འ་ནི་དབྱིང༵ས་ཀྱི༵་དབ༵ང་ཕྱུག༵་མ༵འོ། ། དེ་ལྟར་ཕྱི་ནང་གི་འབྱུང་བ་དང་རྟོག་ཚོགས་ཀྱིས་བསྡུས་པའི་འདོད་པ་གཟུགས་གཟུགས་མེད་པའི་སྲིད༵་པ་གསུ༵མ་གྱི་ངོ་བོ་མ་དག་པ་ལྟར་སྣང་བ་འདི་ཡང་ཡེ༵་གདོད་མ་ནས༵་སངས༵་རྒྱས༵་ཀྱི་རང་བཞིན་དུ་གནས་ཤིང༵༌། འཁོར་བའི་ཆོས་ཐམ༵ས་ཅ༵ད་དང་མྱ་ངན་ལས་འདས་པའི་ཆོས་མ༵་ལུས༵་པ་སྣང་ཞིང་སྲིད་པའི་ཆོ༵ས་སོ༵་ཅོ༵ག་ཐམས་ཅད་སང༵ས་རྒྱས༵་ཉིད༵་ལས༵་གཞ༵ན་མ༵་ཡིན༵་ཏེ། སང༵ས་རྒྱས༵་ཉིད༵་ལས༵་གཞ༵ན་པ༵་མ་དག་པ་འཁོར་བའི༵་ཆོས༵་ཞེས་བྱ་བ་རང་མཚན་དུ་གྲུབ་པ་ནི། བཙལ་ནས་སང༵ས་རྒྱ༵ས་ཉི༵ད་ཀྱི༵ས་ཀྱང་རྡུལ་ཙམ་ཞིག་མི༵་བརྙེ༵ས་སོ༵་སྟེ་མི་རྙེད་དོ། ། སངས་རྒྱས་ཀྱིས་མ་རྙེད་པ་ནི་དོན་ལ་མེད་པར་གོ་བར་བྱེད་པ་ཡིན་ཏེ། རྣམ་ངེས་ལས། ཐམས་ཅད་མཁྱེན་པས་གཟིགས་པ་ལོག་པ་ནི་ཐམས་ཅད་དུ་མེད་པར་གོ་བར་བྱེད་པ་ཁོ་ན་ཡིན་ནོ།

། ཞེས་སོ། ། ཇི་སྐད་དུ་ཀུན་བྱེད་ལས། ཆོས་ཀུན་མ་སྐྱེས་ཀུན་བྱེད་ཉིད་ཀྱི་ངང༌། ། ཡེ་ནས་སངས་རྒྱས་སྙིང་པོ་ཀུན་བྱེད་ལ། ། ཡོད་མེད་མི་དམིགས་རང་བཞིན་མཉམ་པའི་ངང༌། ། གདོད་ནས་གཞི་རྩ་བྲལ་བའི་ཆོས་ཉིད་དོ། ། ཞེས་པ་དང༌། ཕྱིར་མི་ལྡོག་པ་འཁོར་ལོའི་མདོ་ལས། ཆོས་ཀུན་ཡེ་ནས་སངས་རྒྱས་པས། ། བྱང་ཆུབ་ནམ་མཁའི་མཚན་ཉིད་དོ། ། ཞེས་པ་ལྟར་རོ། ། དེ་ལྟར་སྣང་བའི་ཆོས་ཉིད་ཡེ་ནས་སངས་རྒྱས་པའོ་ཞེ༵ས་བརྗོད༵་པས༵་དེ༵་བཞི༵ན་གཤེ༵གས་པ་བཙུན་མོའི་ཚོགས་དང་བཅས་པ་ཐམ༵ས་ཅད༵་མཉེ༵ས་པར༵་གྱུར༵་ཏོ༵། ། གཉིས་པ་ཡུམ་གྱི་དགོངས་པ་ཆོས་ཉིད་སྟོང་པའི་གནས་ལུགས་གཙོ་བོར་གླེང་བསླང་བ་ལའང་གཉིས་ཏེ། དགོངས་པ་གླེང་བསླང་བ་ལ་འཇུག་པའི་རྒྱུ་དང༌། གླེང་བསླང་བ་དངོས་སོ། ། དང་པོ་ནི། བློས་ཡུལ་གྱི་གནས་ལུགས་བརྗོད་པ་དེ༵་ནས༵་བློ་ལ་སྣང་བའི་ཡུལ་རང་བཞིན་གྱིས་དག་པའི་བཙུ༵ན་མོ༵་གཏན་ལ་དབབ་པར་བྱ༵་བ༵་མོ༵་རང་སྣང་བའི་ཆོ༵ས་ཀུན༵་ཏུ༵་བཟ༵ང་མོ༵ས། ཡུལ་ཅན་རིག་པའི་ཡེ་ཤེས་བཅོ༵མ་ལྡན༵་འད༵ས་ཀུན༵་ཏུ༵་བཟ༵ང་པོ༵་ད༵ང་ཡུལ་ཡུལ་ཅན་གཉི༵ས་སུ༵་མེ༵ད་པ༵ར་གྱུར༵་ན༵ས་ཆོས་ཉིད་སྟོང་པ་ཉིད་ཀྱི་གནས་ལུགས་འདི་ཉིད་ཆེད༵་དུ༵་བརྗོད༵་པའི༵་ངོ་བོར་འདི༵་སྐད་ཅེས་བརྗོད༵་དོ༵། ། གཉིས་པ་ནི། ཆོས་ཉིད་ངོ་མཚར་བར་བསྟན་པའི་ཕྱིར་ཀྱེ༵་མ༵་ཧོ༵། ། ཞེས་སོ། ། ཇི་ལྟར་མཚར་ན་རང་སྣང་གི་ཞིང་ཁམས་འདིས་མཚོན་ནས་ཕྱོག༵ས་བཅུ༵འི་སྟོ༵ང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམ༵ས་ཐམས་ཅད་ཡེ༵་གདོད་མ་ནས༵་སྟོང་པ་ཉིད་ཀྱི་ཕྱིར་དབེ༵ན་པ་ནི་སྣོད་ཀྱི་འཇིག་རྟེན་སྟོང་པ་ཉིད་དུ་བསྟན་པའོ། ། སྟོང་གསུམ་ནི། གླིང་བཞི་རི་རབ་དང་བཅས་པ་གཅིག་ལྕགས་རི་གཉའ་ཤིང་འཛིན་དང་མཐོ་དམན་མཉམ་པས་བསྐོར་བ་འདོད་པ་དང་གཟུགས་ཀྱི་ལྷའི་ཁང་པས་བརྒྱན་པ་ནི་གླིང་བཞི་པའི་འཇིག་རྟེན་ནོ། ། དེ་སྟོང་གི་མཐར་སུམ་ཅུ་རྩ་གསུམ་གྱི་གནས་དང་མཐོ་དམན་མཉམ་པའི་ལྕགས་རིས་བསྐོར་བ་ནི་སྟོང་དང་པོའི་སྤྱི་ཕུད་ཀྱི་འཇིག་རྟེན་ནོ།

། དེ་སྟོང་གི་མཐར་གཞན་འཕྲུལ་དབང་བྱེད་ཀྱི་གནས་དང་མཉམ་པའི་ལྕགས་རིས་བསྐོར་བ་ནི་སྟོང་གཉིས་པ་བར་མའི་འཇིག་རྟེན་ནོ། ། དེ་སྟོང་གི་མཐར་བསམ་གཏན་དང་པོའི་གནས་དང་མཉམ་པའི་ལྕགས་རིས་བསྐོར་བ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ སོ། ། འདིར་ནི་དེས་མཚོན་པའི་ཞིང་དང་འཇིག་རྟེན་ཐམས་ཅད་སྟོང་པ་ཉིད་དེ་གཟུགས་བརྙན་བཞིན་ནོ། ། དེ་ན་གནས་པའི་བཅུད་ཀྱི་སེམས་ཅན་ཐམས་ཅད་ཀྱང་སྟོང་པར་བསྟན་པ་ནི་སྲིད༵་པ༵་གསུམ༵་ནི༵་ཡེ་ནས་དག༵་པའི༵་སངས་རྒྱས་ཀྱི་ཞིང༵་ཁམས་ལྷུན་སྟུག་པོ་བཀོད་པའི་རང་བཞིན་དུ་གནས་ཤིང༌། ཡེ་ཤེས་ལྔའི་རྩལ་གཟུང་འཛིན་དུ་འཁྲུལ་དུས་དུག་ལྔར་སྣང་བས་འཁོར་བའི་སྡུག་བསྔལ་བསྐྱེད་པའི་ཕྱིར་སྙིག༵ས་མ༵་ལྔ༵་ཉིད༵་ཀྱང་ངོ་བོ་རང་བྱུང་གི་ཡེ་ཤེས་བདེ༵་བ་ཆེན་པོ་དང་ལྡན༵་པའི་གན༵ས་ལས་གཞན་མ་ཡིན་ནོ། ། འདི་ལ་ཁ་ཅིག་དུས་ལ་སོགས་པའི་སྙིགས་མར་འཆད་པ་ནི་ཕྱིན་ཅི་ལོག་གོ ། འགྲོ་བའི་ཕུང༵་པོ༵་ལྔ༵་ཉི༵ད་ཀྱང་སྔ་མ་བཞིན་ཡེ་ནས་མངོ༵ན་པར་སང༵ས་རྒྱས༵་པའི་ཕྱིར། ཆོས་ཐམ༵ས་ཅད༵་ཀྱི་གནས་ལུགས་ལ་བཟང་ངན་དང་བླང་དོར་གང་དུའང་མ་གྲུབ་པས་མཆོག༵་གི༵་སྙིང༵་པོ༵་མཉམ་པ་ཉིད་བྱང་ཆུབ་ཀྱི་རང་བཞིན་ཡིན་པས༵་ན། དེ་ལས་གཞན༵་དུ༵་རྒྱལ༵་བས༵་ཆོ༵ས་མི༵་བཙ༵ལ་ཏེ། ཐམས་ཅད་སངས་རྒྱས་ཀྱི་རང་བཞིན་ཡིན་ཞིང༌། སངས་རྒྱས་ཉིད༵་ལས༵་གཞན༵་མ་དག་པ་ཞེས༵་བྱ༵་བའི༵་ཆོས༵་ལོག་པ་ཞིག་བཙ༵ལ་ཀྱང༵་རྒྱལ༵་བས༵་གཞན་མི༵་བརྙེས༵་སོ༵་ཏེ་མི་རྙེད་དོ། ། ཞེས༵་ཡུམ་གྱིས་བརྗོད༵་པས༵་ཆོས་ཐམ༵ས་ཅད༵་ཡེ༵་ནས༵་སངས༵་རྒྱས༵་པར༵་དེ༵་བཞིན༵་གཤེ༵གས་པ༵་བཙུན་མོའི་ཚོགས་དང་བཅས་པ་ཉིད༵་ཀྱིས༵་མཁྱེན༵་ ཏོ༵། ། གསུམ་པ་གཉིས་སུ་མེད་པའི་དགོངས་པ་ལའང་གཉིས་ཏེ། དགོངས་པ་གླེང་བ་ལ་འཇུག་པའི་རྒྱུ་དང༌། གླེང་བསླང་བ་དངོས་སོ། ། དང་པོ་ཡུལ་ཉིད་ཡུལ་ཅན་གྱི་ངོ་བོ་དང་རིག་པའི་ཡེ་ཤེས་སུ་རྣམ་པར་དག་པ་དེ༵་ན༵ས་ཡབ་ཡུམ་རིག་སྟོང་གཉི༵ས་སུ༵་མེ༵ད་པའི༵་བདག༵་ཉིད༵་ཆེ༵ན་པོས༵།

འཁོར་འདས་ཡེ༵་ནས༵་མཉམ་པ་ཉིད་དུ༵་སང༵ས་རྒྱས༵་པ༵འི་ཕྱིར་སེ༵མས་ཀྱང་སངས་རྒྱས་པའི་ཆོས་ཉིད་དུ་ཤེས་པར་བྱེད་པ་རང་བྱུང་གི་ཡེ༵་ཤེས༵་སུ༵་ཡེ་ནས་ཡིན་པ་ལ་ཡིན་པའི་བདག་ཉིད་དུ་བསྐྱེད༵་པ༵་འདི༵་གསུ༵ངས་སོ༵། ། དེ་སྐད་དུའང་རྨད་བྱུང་རྒྱལ་པོའི་རྒྱུད་ལས། བདག་དང་མཐའ་ཡས་སེམས་ཅན་རྣམས། ། ཡེ་ནས་སངས་རྒྱས་ཡིན་པ་ལ། ། ཡིན་པར་ཤེས་པའི་བདག་ཉིད་དུ། ། བྱང་ཆུབ་མཆོག་ཏུ་སེམས་བསྐྱེད་དོ། ། ཞེས་སོ། ། གཉིས་པ་ནི་ཆོས་ཐམས་ཅད་ཡེ་ནས་སྐྱེ་འགག་སྤྲོས་པའི་ཡུལ་ལས་འདས་ཤིང༌། དེ་རྟོགས་པའི་བློ་ཡང་ཡེ་ཤེས་ལྔའི་རང་བཞིན་དུ་བསྟན་པའི་ཕྱིར། ཨེ༵་མ༵་ཧོ༵་ཆོས་རྣམས་ཀྱི་གནས་ལུགས་ངོ༵་མཚ༵ར་ཞིང་གཞན་ལས་རྨད༵་དུ་བྱུང་བ་ཉིད་ཀྱི༵་ཆོ༵ས་ཉིད་འདི་ནི། རྫོ༵གས་པ༵འི་སང༵ས་རྒྱས༵་ཀུན༵་གྱི༵་གས༵ང་བ་ཟབ་མོའི་དོན་ཏོ། ། གང་ཞེ་ན་ཆོས་ཉིད་གདོད་མ་ནས་སྐྱེ༵་བ༵་མེ༵ད་པའི་ངང་ལ༵ས་སྣང་སྲིད་འཁོར་འདས་ཀྱིས་བསྡུས་པའི་ཆོ༵ས་ཐམ༵ས་ཅ༵ད་སྐྱེ༵ས་པར་སྣང་བ་རྨི་ལམ་སྒྱུ་མ་ལྟ་བུ་སྟེ།

 སྐྱེས༵་པ༵ར་སྣང་དུས་ཉིད༵་ན༵་དོན་ལ་སྐྱེ༵་བ༵་མེ༵ད་པའི་ངོ་བོ་ནི་ཆོས་ཀྱི་དབྱིངས་སོ༑ ༑དེ་ཉིད་རྟོགས་པའི་བློ་ནི་ཆོས་དབྱིངས་ཡེ་ཤེས་སོ། ། དེ་བཞིན་དུ་ཚིག་དང་པོ་གཉིས་འོག་མ་བཞི་ལ་ཡང་སྦྱར་ནས། ཡེ་ནས་འག༵ག་པ༵་མེ༵ད་པའི་ཆོས་ཉིད་གདངས་སྣ་ཚོགས་སུ་འཆར་བ་མེ་ལོང་གི་ངོས་ལྟ་བུ་ལ༵ས། ཆོས་ཅན་སྣ་ཚོགས་སུ་གཟུགས་བརྙན་ལྟར་སྣང་བ་ཐ༵མས་ཅ༵ད་འག༵ག་པ་ལྟར་སྣང་ཡང༌། འག༵ག་པར༵་སྣང་དུས་དེ་ཉིད༵་ན༵་གནས་ལུགས་འགག༵་པ༵་མེ༵ད་པ་ནི་མེ་ལོང་ལྟ་བུའོ། ། དེ་ཉིད་རྟོགས་པའི་བློ་ནི་མེ་ལོང་ལྟ་བུའི་ཡེ་ཤེས་སོ། ། ཆོས་ཐམས་ཅད་ཡེ་ནས་གན༵ས་པ༵་མེ༵ད་པ་ནམ་མཁའ་ལྟ་བུའི་ངང་ལས༵་འདི་ལྟར་སྣང་བའི་ཆོས་སྣ་ཚོགས་པ་ཐམ༵ས་ཅ༵ད་གན༵ས་པ་ལྟར་སྣང་ཡང༌། གན༵ས་པ༵ར་སྣང་དུས་འདི་ཉིད༵་ན༵་དོན་ལ་གན༵ས་པ༵་མེ༵ད་པ་ནི་མཉམ་པ་ཉིད་དོ། ། དེ་ཉིད་རྟོགས་པའི་བློ་ནི་མཉམ་ཉིད་ཡེ་ཤེས་སོ། ། སེམས་ཉིད་རང་བཞིན་གྱིས་དག་པ་དམི༵གས་པ༵་དང་མཚན་མ་མེད༵་པ་ནམ་མཁའ་འམ་རྒྱ་མཚོ་དངས་པའི་དཀྱིལ་ལྟ་བུའི་ངང་ལས༵་རྣམ་པར་རྟོགས་པ་སྤྲིན་ནམ་གཟུགས་བརྙན་ལྟར་སྣ་ཚོགས་སུ་ཤར་བ་ཐ༵མས་ཅད༵་དགག་སྒྲུབ་ལ་སོགས་པར་དམི༵གས་པ་ལྟར་སྣང་ཡང་རྣམ་རྟོག་སྣ་ཚོགས་སུ་དམི༵གས་པར༵་སྣང་དུས་ཉིད་ན༵་གཞི་མེད་རྩ་བ་དང་བྲལ་བས་དམི༵གས་པ༵་དང་མཚན་མར་འཛིན་པའི་རྟོག་པ་རང་བཞིན་གྱིས་མེ༵ད་པ་ནི་སོ་སོར་རྟོགས་པའོ། ། དེ་ཉིད་རྟོགས་པའི་བློ་ལ་སོ་སོར་རྟོག་པའི་ཡེ་ཤེས་ཞེས་བྱའོ། ། ཆོས་ཐམས་ཅད་གདོད་ནས་འགྲོ༵་འོ༵ང་མེ༵ད་པ་སྤྲུལ་པ་ལྟ་བུའི་ངང་ལས༵་སྣང་བ་དང་རིག་པ་འགྲོ༵་བ་དང༵་འོང༵་བ་སྣ་ཚོགས་སུ་སྣང་ཡང༌། འགྲོ༵་འོང༵་དུ་སྣང་བ་ཉིད༵་ན༵་རང་གི་ངོ་བོ་འགྲོ་འོང་མེ༵ད་པར་གནས་པ་ནི་བྱ་བ་གྲུབ་པ། དེ་ཉིད་རྟོགས་པའི་བློ་ནི་བྱ་བ་གྲུབ་པའི་ཡེ་ཤེས་སོ། ། དེ་དག་གི་དོན་ཁ་ཅིག་གིས་དགའ་བ་བཞིའི་ཡེ་ཤེས་སོ་ཞེས་སྦྱོར་བ་ཡང་སྐབས་དང་འབྲེལ་བར་མ་མཐོང་སྟེ་སྣང་སྲིད་འཁོར་འདས་ཀྱི་ཆོས་ཐམས་ཅད་ཀྱི་གནས་ལུགས་སྟོན་པའི་སྐབས་ཡིན་པའི་ཕྱིར་རོ།

། དེ་ལྟར་ཆོས་ཐམས་ཅད་ཀྱི་རང་བཞིན་ཡེ་ནས་དག་པའི་ཚུལ་དེ་སྐད་ཅེ༵ས་བརྗོ༵ད་པ༵ས་དེ༵་བཞི༵ན་གཤེ༵གས་པ༵་ཡབ་སྣང་བ་ཐ༵མས་ཅ༵ད་ད༵ང༌། ཡུམ་བཙུ༵ན་མོ༵འི་ཚོ༵གས་སྟོང་པ་ཐ༵མས་ཅ༵ད་ཀྱ༵ང་མཉམ་པ་ཉིད་དུ་ཡེ་ནས་མཉེ༵ས་པ༵ས་ཁྱ༵བ་པ༵ར་གྱུ༵ར་ཏོ༵། ། གཉིས་པ་དེ་ཉིད་མ་རྟོགས་པའི་འགྲོ་བ་ལ་ཐུགས་རྗེ་གཡོ་བའི་ཚུལ་བསྟན་པ་ལ་བཞི་སྟེ། ཐུགས་རྗེ་འཇུག་པའི་ཡུལ་སེམས་ཅན་གྱིས་མ་རྟོགས་པར་བསྟན་པ་དང༌། མ་རྟོགས་པའི་རང་བཞིན་བདག་ཏུ་བཟུང་བས་འཁོར་བར་འཁྲུལ་ཚུལ། འཁྲུལ་པར་སྣང་དུས་ཉིད་ནས་བཅིང་གྲོལ་མེད་པའི་དོན་ལས་མ་འདས་པ། དེ་ཉིད་བསྟན་པའི་ཕྱིར་ཐུགས་རྗེའི་རོལ་པ་འགྱེད་པའི་ཚུལ་བརྗོད་པའོ། ། དང་པོ་ལ་གཉིས་ཏེ། ཐུགས་རྗེ་འཇུག་པའི་རྒྱུ་བསྟན་པ་དང༌། ཇི་ལྟར་འཇུག་པའི་ཡུལ་བསྟན་པའོ། ། དང་པོ་ནི། ཆོས་ཐམས་ཅད་ཀྱི་གནས་ལུགས་བསྟན་པ་དེ་ནས་དེ༵་བཞི༵ན་གཤེ༵གས་པ་ཐ༵མས་ཅད༵་བཙུ༵ན་མོ༵འི་ཚོ༵གས་ད༵ང་བཅ༵ས་པ༵ས་དོན་འདི་ཉིད་བསྟན་པའི་ཕྱིར་ཆེ༵ད་དུ༵་བརྗོ༵ད་པ༵་འདི༵་བརྗོ༵ད་དོ༵། ། གཉིས་པ་ནི། མ་རྟོགས་པའི་སེམས་ཅན་གྱི་ཚོགས་ལ་སྐྱོ་བའི་ཚུལ་གྱིས་ཨེ༵་མ༵་ཧོ༵་ཞེས་བོས་ཏེ་ཆོས་ཐམས་ཅད་རང་བཞིན་གདོད་མ་ནས་སངས་རྒྱས་པའི་དོན་ཐོག་མ་ཉིད་ནས་མ་རྟོགས་པར་ཡེ༵་ན༵ས་འགྲོ་བ་ཐམས་ཅད་ལ་གས༵ང་བའི༵་ཆོ༵ས་སོ། ། སྣང་སྲིད་སྣ༵་ཚོ༵གས་སུ་སྣང༵་བ་འདི་དག་སྐུ་གསུམ་འདུ་འབྲལ་མེད་པའི་ཆོས་ཉིད་དུ་ཡེ་ནས་གནས་པ་ལ༵་མ་དག་འཁྲུལ་པའི་ཆོས་སུ་སྣང་བས་ར༵ང་བཞི༵ན་གྱིས་གས༵ང་བའོ། ། དེ་ལྟ་བུའི་དོན་དེ་ཉིད་གཞན་གྱི་སྦས་པ་ལྟ་བུ་མ་ཡིན་པར་སྣང་སྟོང་འདུ་འབྲལ་མེད་པའི་ཆོས་ཉིད་མ་རྟོགས་པས་ཆོས་རྣམས་ཀྱི་རང་བཞིན་ངོ༵་བོ༵་ཉི༵ད་ཀྱི༵ས་ར༵བ་ཏུ་གས༵ང་བའོ། ། དོན་དེ་ཉིད་རང་གི་སེམས་ཉིད་ལས་གཞ༵ན་དུ༵་མི༵ན་ཀྱང་རང་ལ༵་ཡོད་པར་མ་མཐོང་བས༵་ཤི༵ན་ཏུ༵་གས༵ང་བའོ། ། ཁ་ཅིག་སྣོད་མིན་ལ་གསང་བར་འདོད་པ་ནི་གཞིའི་གསང་བ་སྟོན་པའི་སྐབས་ཡིན་པས་མི་འཐད་དོ།

། ཡེ་ནས་གསང་བའི་དོན་དེ་སྐད་ཅེ༵ས་བརྗོ༵ད་པ༵་ལ༵ས་སླར་ཡང་སྟོན་པའི་ཐུགས་རྗེ་སྐྱེས་སོ། ། གཉིས་པ་འཁྲུལ་ཚུལ་ལའང་གཉིས་ཏེ། ཐུགས་རྗེའི་རྒྱུ་བསྟན་པ་དང༌། འཁྲུལ་ཚུལ་དངོས་སོ། ། དང་པོ་ནི། དག་པ་དེ་༵བཞི༵ན་གཤེ༵གས་པ༵འི་ཆོས་སྐུ་དང་ཞིང་ཁམས་སུ་སྣང་བ་ཐ༵མས་ཅ༵ད་ད༵ང༌། མ་དག་པ་འཁོར་བའི་ཆོ༵ས་སྣོད་བཅུད་སྲིད་གསུམ་དུ་སྣང་བ་ཐ༵མས་ཅ༵ད་ཡེ༵་ན༵ས་ས༵ངས་རྒྱ༵ས་པའི༵་ངོ༵་བོ༵་ཉི༵ད་དུ༵་གཅི༵ག་པ༵འི་མཚ༵ན་ཉིད༵་ཡི༵ན་པ༵ས་དབྱེ༵ར་མེ༵ད་པས་རྣམ་པར་དག་པ་ཡིན་ན༵འང༵༌། འགྲོ༵་བའི༵་རྣ༵མ་པ༵ར་རྟོ༵ག་པ༵་གཟུང་འཛིན་འཁྲུལ་པའི་མ༵་རི༵ག་པ༵་གཉིས་སུ་འཛིན་པ་ལ༵ས་སྐྱེས་པའི་འབྲས་བུ་ངན་སོང་གསུམ་དང་ལྷ་མི་གཉིས་ཏེ་འགྲོ༵་བ༵་ལྔ༵འི་བདེ་སྡུག་གི་རི༵གས་བས༵མ་གྱི༵ས་མི༵་ཁྱ༵བ་པ༵ར་སྨིན༵་པ༵་ལ༵། རང་བྱུང་གི་ཐུག༵ས་རྗཻ༵་ཆེ༵ན་པོ༵་ལྷུན་གྱིས་གྲུབ་པ་ས༵ངས་རྒྱས༵་ཀྱི༵་ཡེ༵་ཤེས༵་ཆེ༵ན་པོ༵ར་སྐྱེས༵་ན༵ས་སླར་ཡང་ཆེ༵ད་དུ༵་བརྗོ༵ད་པ༵་འདི༵་སྐད་ཅེས་བརྗོ༵ད་དོ༵། ། གཉིས་པ་བརྩེ་བའི་རང་བཞིན་གྱིས་ཨེ༵་མ༵་ཧོ༵་ཞེས་བརྗོད་ནས། གདོད་མའི་གནས་ལུགས་སེམས་ཉིད་འོད་གསལ་བ་བདེ༵་གཤེ༵གས་སྙིང༵་པོ༵འི་ངང་ལས༵་འཁྲུལ་ལོ། ། དེའང་བདེ་གཤེགས་སྙིང་པོ་ནི་སེམས་ཉིད་འོད་གསལ་བ་སྐུ་གསུམ་འདུ་འབྲལ་མེད་པའི་ངོ་བོར་གནས་པ་དེ་ཉིད་ཡིན་ཏེ། ཏིང་ངེ་འཛིན་རྒྱལ་པོ་ལས། དག་པ་དྭངས་པ་འོད་གསལ་བ། ། མི་འཁྲུགས་འདུས་མ་བྱས་པ་ཉིད། ། བདེ་བར་གཤེགས་པའི་སྙིང་པོ་སྟེ། ། ཡེ་ནས་གནས་པའི་ཆོས་ཉིད་དོ། ། ཞེས་པ་དང༌། སྒྱུ་འཕྲུལ་རྒྱས་པ་ལས། རྣམ་རྟོག་ཀུན་གཞི་མ་ཡིན་པ། ། རང་བཞིན་མེད་པ་དོན་གྱི་གཞི། ། དེ་ནི་ཆོས་ཀྱི་དབྱིངས་ཞེས་བྱ། ། དེ་བཞིན་ཉིད་ཀྱི་ཡེ་ཤེས་སོ། ། ཞེས་པ་དང༌། འདུས་མ་བྱས་དོན་གྱི་ཀུན་གཞིའི་དོན་ཉིད། རྒྱན་སྟུག་པོ་བཀོད་པའི་མདོ་ལས། ས་རྣམས་སྣ་ཚོགས་ཀུན་གཞི་སྟེ། ། བདེ་བར་གཤེགས་པའི་སྙིང་པོའང་དེ། ། སྙིང་པོ་དེ་ལ་ཀུན་གཞིའི་སྒྲས།

། བདེ་བར་གཤེགས་པ་བསྟན་པར་མཛད། ། ཅེས་སོ། ། དེ་ཉིད་ཀྱིས་འགྲོ་བ་ཀུན་ལ་ཁྱབ་པ་ཡིན་ཏེ། ཏིང་འཛིན་རྒྱལ་པོ་ལས། བདེ་གཤེགས་སྙིང་པོས་འགྲོ་བ་ཡོངས་ལ་ཁྱབ། ། ཅེས་པ་དང༌། རྒྱུད་བླ་མ་ལས་ཀྱང༌། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་སེམས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་སོ། ། རྐྱེན་གང་གིས་འཁྲུལ་ན་སེམས་ཅན་རང༵་རང་གི༵་རྣམ༵་པར་རྟོག༵་པ་རང་ཤར་དུ་བྱུང་བས་རྒྱུ་བྱས་པའི་ལས༵་ཀྱིས༵་འཁོར་བའི་གྲོང་ཁྱེར་ཆེན་པོ་འདི་རང་སྣང་རྨི་ལམ་ལྟར་སྤྲུལ༵་ལོ། ། དེའང་ལྷ་ལ་སོགས་པའི་འགྲོ་བ་སྣ༵་ཚོག༵ས་པའི་ལུ༵ས་དང༵་དེ་དག་གི་འདོད་པའི་ལོ༵ངས་སྤྱོད༵་དང༵༌། མཐོ་རིས་ལ་སོགས་པའི་གན༵ས་དང༵་རང་རང་གི་བདེ་བ་དང་སྡུག༵་བསྔ༵ལ་ལ༵་སོ༵གས་པ༵་དུ་མར་སྣང་བ་ལ། འགྲོ་བ་རྣམས་ང་ཞེས་བད༵ག་ཏུ་འཛིན་པ་དང༵་ངའི་ཡོ་བྱད་ཅེས་པ་ལ་སོགས་པ་བད༵ག་གི༵ར་བྱེད་པས་སོ༵་སོ༵ར་གཟུང་འཛི༵ན་གཉིས་སུ་འཛིན་པས་ནམ་ཡང་འཁོར་བ་ལས་མི་གྲོལ་བར་འགྱུར་རོ། ། གསུམ་པ་འཁྲུལ་པར་སྣང་དུས་ཉིད་ནས་བཅིང་གྲོལ་མེད་པར་བསྟན་པ་ནི། དེ་ལྟར་འཁོར་བར་བདེ་སྡུག་དུ་མས་གདུངས་ཀྱང་གནས་ལུགས་ལ་ནམ་མཁའ་བཞིན་དུ་འཆིང་བྱེད་སུས༵་ཀྱ༵ང་འགྲོ་བ་ཀུན་མ༵་བཅི༵ངས་ཤིང༌། བཅི༵ངས་པ་ལྟར་སྣང་བའི་ཉོན་མོངས་ཀྱང་དོན་ལ་མེ༵ད་དེ༵། བཅི༵ང་བར༵་བྱ༵་བའི་འགྲོ་བ༵་དང་འགྲོ་བའི་སེམས་ཉིད་ཀྱང་དོན་ལ་ཡོ༵ད་པ་མ༵་ཡི༵ན་པའི་ཕྱིར་རོ། ། འོ་ན་འདི་ལྟར་བཅིངས་པ་ལྟར་སྣང་བ་གང་ལས་བྱུང་ཞེ་ན། གློ་བུར་བའི་རྣམ༵་རྟོག༵་བད༵ག་ཏུ༵་འཛི༵ན་པ༵་ཡི༵ས་དོན་མེད་པར་འཁྲུལ་པ་བཟོས་པ་ཡིན་ཏེ། དཔེར་ན་འགའ་ཞིག་ནན༵་ནམ་ཆེད་ཀྱིས་མདུན་གྱ ༵ ི་ནམ་མཁ༵འ་ལ༵་ཐག་པ་ཅིག་བྱུང་བ་བློས་བཟོས་ནས། དེ་ལ་མདུ༵ད་པ༵་བཅིང་གྲོལ་དུ་མ་འདོ༵ར་ཞིང་བྱེད་པ་ལྟར། རང་གི་སེམས་ཉིད་གདོད་ནས་དག་པ་ནམ་མཁའ་ལྟ་བུ་ལ། དགག་སྒྲུབ་གཟུང་འཛིན་དུ་མར་བྱས་པས་འཁོར་བའི་འཁྲུལ་པ་ལྟར་སྣང་བའོ།

། ནམ་མཁའི་མདུད་པ་ཡང་ཇི་སྲིད་བློ་ཡི་རྩོལ་བ་མ་བཞག་རིང་ལ་བདེན་བདེན་ཆེ་ཆེ་ལྟར་ཡོད་ཀྱང་དོན་ལ་བཅིངས་པ་མེད་པ་ལྟར། འཁོར་བའི་འཁྲུལ་སྣང་འདི་ཡང་གཟུང་འཛིན་དུ་ཞེན་པ་མ་བཏང་རིང་ལ་གྲུབ་གྲུབ་བཞིན་ཡོད་ཀྱང༌། དོན་ལ་གྲུབ་པ་གང་ཡང་མེད་པའི་དཔེའོ། ། བཞི་པ་དེ་ཉིད་བསྟན་པའི་ཕྱིར་ཐུགས་རྗེ་འཕྲོ་ཚུལ་ནི། སྣང་སྲིད་འཁོར་འདས་ཀྱི་ཆོས་ཐམས་ཅད་སུས་ཀྱང་བཅི༵ངས་པ་མེ༵ད་ཅིང་རྣ༵མ་པ༵ར་བཀྲོ༵ལ་བ་མེ༵ད་པ༵འི་སེམས་ཉིད་ཡེ༵་ན༵ས་སྐུ་དང་ཡེ་ཤེས་ཀྱི་ཞིང་ཁམས་ཆེན་པོར་ལྷུན༵་གྱིས་གྲུབ་ཅིང་ཡོངས་སུ་རྫོ༵གས་པའི་རང་བཞིན་ས༵ངས་རྒྱས༵་ཀྱི་གསང་བ་ཟབ་མོའི་ཆོ༵ས་འདི་ཉིད་འགྲོ་བ་ལ་བསྟ༵ན་པའི་ཕྱི༵ར་ཐབས་ཀྱི་རོལ་པ་བསམ་གྱིས་མི་ཁྱབ་པ་དང་ཐུགས་རྗེ་ཆེན་པོའི་སྤྲུལ་པ་དཔག་ཏུ་མེད་པ་སྤྲོ༵་བ༵་རྣམ་པ་སྣ༵་ཚོ༵གས་པ་མཛ༵ད་དོ༵། ། ཞེ༵ས་རང་སྣང་དག་པའི་དེ༵་བཞི༵ན་གཤེ༵གས་པ༵་ཉིད༵་དེ༵་བཞི༵ན་གཤེ༵གས་པ༵་ཉིད༵་ལ༵་ཆེད༵་དུ༵་གླེང༵་ངོ༵༌། ། སངས་རྒྱས་ཐམས་ཅད་ཀྱི་གས༵ང་བ༵འི་སྙིང༵་པོ༵་དེ༵་ཁོ༵་ན༵་ཉིད༵་ངེ༵ས་པ༵་ལ༵ས། མྱ་ངན་ལས་འདས་པ་དོན༵་དམ༵་པ་སྤྲོས་པ་ཐམས་ཅད་དང་བྲལ་བ་རྣམ་པར་དག་པ་དང༵་འཁོར་བ་ཀུན༵་རྫོབ༵་པའི༵་བྱང༵་ཆུབ༵་ཀྱི༵་སེ༵མས་གཉིས་ཀ་ཡང་གདོད་མ་ནས་སངས་རྒྱས་པས་མཉམ་པ་ཉིད་ཀྱི་ཡེ༵་ཤེས༵་སུ༵་བསྐྱེད༵་པ་སྟེ་དབྱེར་མེད་པའི་གནས་ལུགས་བསྟན་པ་དང༌། མ་རྟོགས་པའི་འགྲོ་བ་ལ་རང་བྱུང་གི་ཐུགས་རྗེས་དབྱིངས་ནས་འཕྲོ་བའི་རྒྱུ་མཚན་བསྟན་པ༵འི་ལེ༵འུ་སྟེ༵་གཉིས༵་པའི་རྣམ་པར་བཤད་པ༵འོ༵། ། །། ༈ དོན་གསུམ་པ་ཐུགས་རྗེའི་རང་བཞིན་ཆོས་ཉིད་ལས་མ་གཡོས་བཞིན་འཇིག་རྟེན་དུ་སྒྲོན་མ་བཀོད་པས་ཆོས་ཐམས་ཅད་གཏན་ལ་ཕབ་པའི་ཚུལ་ལ་གཉིས་ཏེ། སྤྱི་དོན་དང༌། གཞུང་གི་དོན་ནོ། ། དང་པོ་ལ་གཉིས་ཏེ། ཐེག་པ་ཐུན་མོང་པ་དང༌། ཐུན་མོང་མ་ཡིན་པའི་ལུགས་སོ། ། དང་པོ་ལ་གསུམ་སྟེ། མཆོག་གི་སྤྲུལ་པའི་སྐུ་གཅིག་གི་དབང་དུ་བྱས་ཏེ་དང་པོ་བྱང་ཆུབ་མཆོག་ཏུ་སེམས་ཇི་ལྟར་བསྐྱེད་པའི་ཚུལ།

བར་དུ་གྲངས་མེད་གསུམ་དུ་ཚོགས་ཇི་ལྟར་བསགས་པའི་ཚུལ། ཐ་མར་མཛད་པ་བཅུ་གཉིས་ཀྱི་ཚུལ་གྱིས་འཚང་ཇི་ལྟར་རྒྱ་བའི་ཚུལ་ལོ། ། དང་པོ་ནི། བསྐལ་པ་གྲངས་མེད་པའི་སྔོན་རོལ་ཏུ་སངས་རྒྱས་ཤཱཀྱ་ཐུབ་པ་ཆེན་པོ་འཇིག་རྟེན་དུ་བྱོན་པའི་ཚེ། སངས་རྒྱས་ཤཱཀྱ་ཐུབ་པ་འདི་ཉིད་རྫ་མཁན་གྱི་ཁྱེའུ་སྣང་བྱེད་ཅེས་བྱ་བར་གྱུར་པས། གདུགས་གཅིགམཆིལ་ལྷམ་ཟུང་གཅིག་མགྲོན་བུ་ལྔ་བརྒྱ་མེ་ཏོག་གི་ཚུལ་དུ་ཕུལ་ཏེ་སེམས་བསྐྱེད་པ། བདེ་གཤེགས་ཁྱོད་ཀྱི་སྐུ་ནི་ཅི་འདྲ་དང༌། ། འཁོར་དང་སྐུ་ཚེའི་ཚད་དང་ཞིང་ཁམས་དང༌། ། ཁྱེད་ཀྱི་མཚན་མཆོག་བཟང་པོ་ཅི་འདྲ་བ། ། དེ་འདྲར་བདག་ཀྱང་དེ་བཞིན་འགྲུབ་པར་ཤོག། ཅེས་པ་དང༌། དེ་བཞིན་དུ་སངས་རྒྱས་དཀོན་ཅོག་ཡན་ལག་འཇིག་རྟེན་དུ་བྱོན་པ་དེའི་ཚེ། ཚོང་དཔོན་ཤེས་རབ་བཟང་པོ་ཞེས་བྱ་བར་གྱུར་ནས་སེམས་བསྐྱེད་པ་དང༌། སངས་རྒྱས་འོད་མཛེས་འཇིག་རྟེན་དུ་བྱོན་པའི་ཚེ། རྒྱལ་པོ་དགེ་བར་གྱུར་ནས་སེམས་བསྐྱེད་དོ། ། གཉིས་པ་ནི། དེ་ནས་གྲངས་མེད་དང་པོ་ལ་སངས་རྒྱས་ཡུལ་འཁོར་སྐྱོང་ལ་སོགས་པ་ལྔ་ཁྲི་ལྔ་སྟོང་གི་བདག་རྐྱེན་ལས་ཚོགས་གཉིས་གོམས་པ་ཕུལ་དུ་ཕྱིན་ནས་ཚོགས་ལམ་དང་སྦྱོར་བའི་ལམ་མངོན་དུ་མཛད་དེ། ལུང་གཞི་ལས། གྲངས་མེད་དང་པོར་གྱུར་པའི་ཚེ། ། འདྲེན་པ་ཡུལ་འཁོར་སྐྱོང་ནས་ནི། ། དབང་པོ་རྒྱལ་མཚན་ཐུབ་པའི་བར། ། ལྔ་ཁྲི་ལྔ་སྟོང་ཚང་བ་ཡི། ། སངས་རྒྱས་རྣམས་ནི་ངས་མཆོད་དེ། ། དེ་ཚེ་ང་ལ་སྐྱོ་སེམས་མེད། ། ཅེས་སོ། ། གཉིས་པ་ལ་སངས་རྒྱས་ལེགས་མཛད་ལ་སོགས་པ་དྲུག་ཁྲི་དྲུག་སྟོང་མཆོད་དེ་ས་དང་པོ་ནས་བདུན་པའི་བར་དུ་རྫོགས་པར་མཛད་པ་ནི། ཡང་དེ་ཉིད་ལས། སངས་རྒྱས་ལེགས་མཛད་ནས་བཟུང་སྟེ། ། འདྲེན་པ་རྣམ་པར་གཟིགས་ཀྱི་བར། ། དྲུག་ཁྲི་དྲུག་སྟོང་ཚང་བ་ཡི། ། སངས་རྒྱས་རྣམས་ནི་ངས་མཆོད་དེ། ། དེ་ཚེ་ང་ལ་སྐྱོ་སེམས་མེད། ། ཅེས་སོ། ། གསུམ་པ་ལ་སངས་རྒྱས་མར་མེ་མཛད་ནས་འོད་སྲུངས་ཀྱི་བར་བདུན་ཁྲི་བདུན་སྟོང་ལས༑

དགེ་བའི་རྩ་བ་བསྐྲུན་ཅིང་དག་པ་ས་གསུམ་མངོན་དུ་མཛད་པར། དེ་ཉིད་ལས། སངས་རྒྱས་མར་མེ་མཛད་ནས་ནི། ། རྒྱལ་བ་འོད་སྲུངས་བར་དག་ཏུ། ། བདུན་ཁྲི་བདུན་སྟོང་ཚང་བ་ཡི། ། སངས་རྒྱས་རྣམས་ནི་ངས་མཆོད་དེ། ། དེ་ཚེ་ང་ལ་སྐྱོ་སེམས་མེད། ། ཅེས་སོ། ། དེ་དག་ཏུ་བསླབ་པ་གསུམ་གྱི་དབང་དུ་མཛད་དེ་ཕ་རོལ་ཏུ་ཕྱིན་པ་དྲུག་ཚོགས་གཉིས་ཀྱིས་རྫོགས་པར་མཛད་དེ། མདོ་སྡེ་རྒྱན་ལས། བསླབ་གསུམ་དབང་དུ་མཛད་ནས་ནི། ། རྒྱལ་བས་ཕ་རོལ་ཕྱིན་པ་དྲུག། ཡང་དག་བཤད་དོ་དང་པོ་གསུམ། ། ཐ་མ་གཉིས་ནི་རེ་རེའོ། ། གཅིག་ནི་གསུམ་ཆར་ལ་ཡང་གཏོགས། ། ཞེས་པས། སྦྱིན་པ། ཚུལ་ཁྲིམས། བཟོད་པ་གསུམ་ནི་ལྷག་པ་ཚུལ་ཁྲིམས་ཀྱི་བསླབ་པའི་རྒྱུ་དང་ངོ་བོ་ཡན་ལག་གསུམ་དུ་འདུས་སོ། ། བསམ་གཏན་ནི་སེམས། ཤེས་རབ་ནི་ལྷག་པ་ཤེས་རབ་ཀྱི་བསླབ་པ་ཡིན་ལ། བརྩོན་འགྲུས་ནི་གསུམ་གའི་གྲོགས་སུ་ལྡན་ནོ། ། དེའང་སྦྱིན་པ་ནས་བསམ་གཏན་གྱི་བར་ལྔ་ནི་ཐབས་དང༌། ཤེས་རབ་ནི་གཉིས་སུ་མེད་པའི་ཤེས་རབ་ཡེ་ཤེས་ཀྱི་ཚོགས་དམ་པའོ། ། དེ་གཉིས་ཀྱིས་ཉོན་མོངས་པ་དང་ཤེས་བྱའི་སྒྲིབ་པ་གཉིས་སྦྱོང་བར་བྱེད་དོ། ། དོན་གསུམ་པ་ནི་ཉན་ཐོས་པས་སོ་སོ་སྐྱེ་བོ་འཆིང་བ་མཐའ་དག་གིས་བཅིངས་པ། སྲིད་པ་ཐ་མ་པ། དབང་པོ་རྣོན་པོ་ཁ་ཅིག་འཚང་རྒྱ་བར་འདོད་དེ། འཕགས་པ་གནས་བརྟན་པའི་གཞུང་ལས། འཕགས་པ་མིན་ཡང་ཕ་མ་དང༌། ། ནད་པ་དང་ནི་ཆོས་སྨྲ་དང༌། ། སྐྱེ་མཐའི་བྱང་ཆུབ་སེམས་དཔའ་ལ། ། ཡོན་ནི་གཞལ་དུ་མེད་པར་གསུངས། ། ཞེས་འདོན་ལ། ཐེག་པ་ཆེན་པོ་རྒྱུ་ལམ་དུ་བྱེད་པས་གཙང་མའི་འོག་མིན་ནམ་དབང་ཕྱུག་ཆེན་པོའི་གནས་སུ་ཐོག་མར་སངས་རྒྱས་ནས། གདོད་འཛམ་བུའི་གླིང་དུ་སངས་རྒྱས་པར་བསྟན་ཏེ། ཆོས་དང་ལོངས་སྤྱོད་མངོན་པར་སངས་རྒྱས་པའི་མདོ་ལས། རིན་ཆེན་སྣ་ཚོགས་མཛེས་པ་ཡི། ། འོག་མིན་གནས་མཆོག་ཉམས་དགའ་བ། ། གཙང་མའི་གནས་ཀྱི་སྟེང་བཞུགས་ཏེ། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་གཅིག་འདིར་འཚང་རྒྱ།

། ཞེས་སོ། ། ཚུལ་ཇི་ལྟར་སྟོན་པ་ནི། འཕགས་པ་ཀླུ་སྒྲུབ་ཀྱི་ཞལ་ནས། སྙིང་རྗེའི་དབང་དུ་གྱུར་པ་རྣམས། ། གཤེགས་དང་བལྟམས་དང་རོལ་བ་དང༌། ། ཁབ་ནས་འབྱུང་དང་དཀའ་བ་སྤྱོད། ། བྱང་ཆུབ་ཆེ་དང་བདུད་སྡེ་འཇོམས། ། ཆོས་ཀྱི་འཁོར་ལོ་བསྐོར་བ་དང༌། ། དེ་བཞིན་དུ་ནི་མྱ་ངན་ལས། ། འདས་པ་སྟོན་པར་མཛད་པ་ཡིན། ། ཞེས་པས། འདིར་མཛད་པ་བཅུ་གཉིས་ལས། དང་པོ་ལྔ་དང་ཕྱི་མ་ནི་འཇིག་རྟེན་པའི་སྣང་བ་དང་མཐུན་པར་སྟོན་པས་འཇིག་རྟེན་པའི་མཛད་པ་ཞེས་བཏགས་ཤིང༌། གཞན་དྲུག་འཇིག་རྟེན་ལས་འདས་པའི་མཛད་པར་བཤད་ཀྱང༌། དོན་ལ་ཐམས་ཅད་འཇིག་རྟེན་ལས་འདས་པའི་མཛད་པ་ཁོ་ནར་སྣང་བས་འདིར་དེ་བརྗོད་དོ། ། དེ་ཡང་དང་པོ་དགའ་ལྡན་ནས་འཕོ་བའི་མཛད་པ་ནི། དེ་ལྟར་གྲངས་མེད་གསུམ་རྫོགས་པའི་མཐར་དགའ་ལྡན་གྱི་གནས་སུ་ལྷའི་བུ་དམ་པ་ཏོག་དཀར་པོར་སྐྱེ་བ་བཟུང་བ་ན།

 ལྷའི་རོལ་མོའི་སྒྲ་ལས། བསོད་ནམས་བརྒྱ་ཡིས་ཚོགས་མང་དྲན་སྟོབས་ལྡན། ། བློ་གྲོས་མཐའ་ཡས་ཤེས་རབ་འོད་མཛད་ པ། ། མཚུངས་མེད་སྟོབས་མངའ་སྒྱུ་རྩལ་རྒྱ་ཆེ་བ༌། ། མར་མེ་མཛད་ཀྱིས་ལུང་བསྟན་དགོངས་པར་མཛོད། ། ཅེས་པས་བསྐུལ་བ་ན། དེའི་ཚེ་ཆོས་ཀྱི་མཐོ་བའི་ཁང་བཟང་དུ་སེང་གེའི་ཁྲི་ལ་འདུག་སྟེ། ལྷའི་བུ་སྐལ་བ་མཚུངས་པ་རྣམས་ལ་བོས་ཏེ། གྲོགས་པོ་དག་ད་སྟེ་ལོ་བཅུ་གཉིས་ན་ཁོ་བོ་འཛམ་བུའི་གླིང་དུ་འགྲོ་བས། ཁྱེད་ཅག་སྤྲོ་བ་དེ་དག་འཛམ་བུའི་གླིང་དུ་སྐྱེ་བ་ལོང་ལ་རིག་བྱེད་ཀློགས་ཤིགཅེས་བསྒོ་བ་ན། ལྷའི་བུ་ཁ་ཅིག་ན་རེ། དེ་ནི་མི་བཟང་སྟེ་ད་ལྟ་འཛམ་བུའི་གླིང་ནི་མུ་སྟེགས་ཀྱི་སྟོན་པ་དྲུག་གིས་དཀྲུགས་པས་བྱོན་ཡང་དོན་དུ་མི་འགྱུར་བ་དང༌། དགའ་ལྡན་གྱི་གནས་ཀྱང་མི་མཛེས་པར་འགྱུར་བའི་ཕྱིར་ཟེར་རོ། ། དེའི་ཚེ་བྱང་ཆུབ་སེམས་དཔས་སྨྲས་པ། རོལ་མོ་རྣམས་དཀྲོལ་ཅིག་ཅེས་བརྗོད་དེ། བྱང་ཆུབ་སེམས་དཔས་དུང་བུས་པ་ལྷག་པར་སྒྲ་ཆེ་བས་ཟིལ་གྱིས་གནོན་པ་ལྟར་གྱུར་པའི་དཔེས་མུ་སྟེགས་པ་རྣམས་འདུལ་བར་གསུངས་ཏེ། ཉིད་ཀྱི་རྒྱལ་ཚབ་ཏུ་བྱམས་པ་བསྐོས་ཏེ་གཟིགས་པ་ལྔ་ལ་གཟིགས་ནས་གཤེགས་པར་བཞེད་དོ། ། ལྔ་ནི་གླིང་ལ་གཟིགས་པ་འཛམ་བུའི་གླིང་ལས་ཀྱི་ས་པའོ། ། དུས་ལ་གཟིགས་པ་ཚེ་ལོ་བརྒྱ་པ་སྟེ་ཡན་ཆད་དུ་སྐྱོ་བ་ཤས་ཆུང་བས་ཆོས་བསྟན་ཡང་མི་རྟོགས་ཤིང༌། མན་ཆད་དུ་ལོག་པར་ལྟ་བ་ཤས་ཆེ་བས་བསྟན་ཀྱང་དོན་དུ་མི་འགྱུར་པའོ། ། རིགས་ལ་གཟིགས་པ་སྐྱེ་བོ་རྣམས་རིགས་གང་ལ་མཆོག་ཏུ་འཛིན་པ་རྒྱལ་པོ་དང་བྲམ་ཟེ་གཉིས་ལས། དེའི་ཚེ་རྒྱལ་རིགས་ལ་མཆོག་ཏུ་བྱེད་པས་བུ་རམ་ཤིང་པའི་རིགས་ སོ། ། ཡབ་ལ་གཟིགས་པ་རྒྱལ་པོ་ཟས་གཙང་མ་དང༌། ཡུམ་ལ་གཟིགས་པ་སྒྱུ་མ་ལྷ་མཛེས་ཏེ་བསྐལ་པ་བཟང་པོའི་སངས་རྒྱས་ཐམས་ཅད་ཀྱི་ཡབ་དང་ཡུམ་དུ་གྱུར་པ་དེ་གཉིས་གྲོང་ཁྱེར་སེར་སྐྱའི་གཞིར་སྐྱེ་བ་བཟུང་བ་གཟིགས་ནས། འཆི་འཕོ་རྣམ་པར་སྦྱང་བ་ཞེས་བྱ་བའི་ཆོས་སྣང་བའི་སྒོ་བརྒྱ་རྩ་བརྒྱད་པ་བསྟན་པར་མཛད་དེ།

དེ་ལ་དད་པ་ནི་ཆོས་སྣང་བའི་སྒོ་སྟེ་སེམས་རྙོག་པ་ཅན་དངས་པར་འགྱུར་ བའོ། ། ཞེས་པ་ལ་སོགས་པ་གསུངས་པ་ན། ལྷའི་བུ་ཁ་ཅིག་ནི་བྱང་ཆུབ་ཏུ་སེམས་སྐྱེས་སོ། ། ཁ་ཅིག་གིས་མི་སྐྱེ་བའི་ཆོས་ལ་བཟོད་པ་ཐོབ་བོ། ། ལ་ལས་ནི་ཆོས་ཀྱི་མིག་དྲི་མ་དང་བྲལ་བ་རྙེད་དེ། དེའི་ཚེ་མེ་ཏོག་གི་ཆར་པུས་ནུབ་ཙམ་དུ་བབས་ཏེ། བྱང་ཆུབ་སེམས་དཔས་སྨྲས་པ། གང་གི་ཚེ་ན་དགའ་ལྡན་གནས་མཆོག་ནས། ། འདྲེན་པ་སེང་གེའི་སྐྱེས་བུ་འཆི་འཕོ་ཚེ། ། ལྷ་རྣམས་དག་ལ་ཚིག་ཏུ་སྨྲ་བ་ནི། ། བག་མེད་མཐའ་དག་རྣམ་པར་སྤོང་ཞེས་སྨྲ། ། ལྷ་ཡི་དགའ་བ་རྣམ་མང་ཇི་སྙེད་པ། ། ཡིད་ཀྱིས་བསམས་པ་ལས་བྱུང་དཔལ་ལྡན་ཀུན། ། ཐམས་ཅད་ལས་དགེའི་རྒྱུ་ལས་འབྱུང་བ་སྟེ། ། དེ་ནི་དགེ་བའི་ལས་ཀྱི་འབྲས་བུ་ཡིན། ། དེ་ལྟ་བས་ན་བྱས་པ་གཟོ་བར་གྱིས། ། སྔོན་གྱི་དགེ་བ་འདི་ནི་ཟད་འགྱུར་ཏེ། ། གང་དུ་མི་དགེའི་སྡུག་བསྔལ་མྱོང་གྱུར་ནས། ། ངན་སོང་དག་ཏུ་ལྟུང་བར་འགྱུར་ཏ་རེ། ། ཞེས་བརྗོད་དེ། ལྷུམས་སུ་ཞུགས་པ་ནི་འདི་ཆད་སྙམ་ གྲོགས་པོ་དག་ཆ་ལུགས་ཇི་ལྟ་བུས་འཛམ་བུའི་གླིང་དུ་འགྲོ་བར་བྱ། ཞེས་གསུངས་པ་ན། ཁ་ཅིག་ནི་ཚངས་པ་དང་བརྒྱ་བྱིན་ལ་སོགས་པས་འགྲོ་བར་རིགས་ཟེར་རོ། ། དེར་ལྷའི་བུ་གཟི་བརྗིད་དམ་པ་ན་རེ། དེ་ནི་མི་བཟང་སྟེ་ཕྱོགས་ཆར་ལྷུང་བའི་ཕྱིར་རོ། ། བྲམ་ཟེའི་རིག་བྱེད་ལས། གླང་ཆེན་དམ་པ་ལུས་ཆེན་མཆོག་གྱུར་པ། ། མཆེ་བ་དྲུག་ལྡན་གསེར་གྱི་དྲྭ་བས་གཡོགས། ། མགོ་བོ་རབ་ཏུ་དམར་ཞིང་ཤིན་ཏུ་མཛེས། ། འགྲམ་བཟང་ཟག་ཅིང་གཟུགས་བཟང་ལྡན་པའོ། ། ཞེས་པར་སྤྲུལ་ནས་འགྲོ་བར་རིགས་སོ། ། ཞེས་པ་དང་བསྟུན་ནས་དཔྱིད་ཟླ་ཐ་ཆུང་སྐར་མ་ས་གས་ཉ་བའི་བཅོ་ལྔ་ལ། ཡུམ་གསོ་སྦྱོང་ལ་གནས་པའི་གློ་གཡས་པ་ནས་ལྷུམས་སུ་ཞུགས་པ་ཡུམ་གྱི་རྨི་ལམ་དུ་བྱུང་ནས་ཡབ་ལ་སྨྲས་པ། གླང་པོ་ཁ་བ་དངུལ་མདོག་མཆེ་བ་དྲུག། རྐང་ལག་རབ་མཛེས་མགོ་བོ་དམར་སྡུག་ཅིང༌། ། འགྲོས་བཟང་ལུས་རྫོགས་རྡོ་རྗེ་བཞིན་བརྟན་པ།

། གླང་པོའི་མཆོག་ཅིག་ཁོང་དུ་སོང་སྙམ་བྱེད། ། ཅེས་བརྗོད་དོ། ། དེར་ཡང་ལྷུམས་གཞལ་ཡས་ཁང་དུ་སྤྲུལ་ཏེ་འགྲོ་བ་མཐའ་ཡས་པའི་དོན་མཛད་དོ། ། སྐུ་བལྟམས་པའི་མཛད་པ་ནི། དེ་ནས་ཟླ་བ་བཅུ་ན་ལུམ་པའི་ཚལ་དུ་ཡུམ་གྱི་རྩིབ་ལོགས་གཡས་ནས་རང་བྱོན་པ་ལ། ལྷ་དང་ཀླུའི་རྒྱལ་པོ་རྣམས་ཀྱིས་ཁྲུས་གསོལ་ཞིང༌། ཚངས་པ་དང་བརྒྱ་བྱིན་གྱིས་དར་དཀར་གྱི་ལྕིབ་མོས་ལེན་པར་བརྩམས་པ་ལས། ཁྱེད་ལྷ་རྣམས་གཙང་སྦྲ་ཆེ་བས་ཕྱིར་དེངས་ཤིག་ཅེས་གསུངས་ཏེ་ལེན་པ་མེད་པར་རང་བྱོན་ཏེ་ཕྱོགས་བཞིར་གོམ་པ་བདུན་བདུན་དོར་ཏེ། ང་ནི་འཇིག་རྟེན་འདི་ན་མཆོག་ཡིན་ནོ། ། ཞེས་པ་ལ་སོགས་པ་བརྗོད་པ་ན། ལྷས་བསྟོད་པ། གང་ཚེ་རྐང་གཉིས་གཙོ་བོ་ཁྱེད་བལྟམས་ཚེ། ། ས་ཆེན་འདི་ལ་གོམ་པ་བདུན་བཞུད་དེ། །ང་ནི་འཇིག་རྟེན་འདི་ན་མཆོག་ཅེས་གསུངས། ། དེ་ཚེ་མཁས་པ་ཁྱོད་ལ་ཕྱག་འཚལ་ལོ། ། ཞེས་སོ། ། དེའི་ཚེ་ནགས་ཚལ་དུ་མེ་ཏོག་ཁ་འབུས་པ་དང༌། འཇིག་རྟེན་ཐམས་ཅད་སྣང་བ་ཆེན་པོས་ཁྱབ་པ་དང༌། ཀུན་དགའ་བོ་ལ་སོགས་པ་ཤཱཀྱ་གཞོན་ནུ་ལྔ་བརྒྱ་ཡང་བཙས། རྔོག་ལྡན་ལ་སོགས་པ་རྟེའུ་ལྔ་བརྒྱ་ཡང་བཙས། ཁམས་ཀྱི་རྒྱལ་ཕྲན་བཞི་ལ་ཡང་བུ་བཞི་བཙས་ཏེ། མ་ག་ངྷཱར་རྒྱལ་པོ་པདྨ་ཆེན་པོའི་བུ་གཟུགས་ཅན་སྙིང་པོ། ཀོ་ས་ལར་རྒྱལ་པོ་ཨ་ནནྡ་ཚངས་བྱིན་གྱི་བུ་གསལ་རྒྱལ། གྲོང་ཁྱེར་རྡོ་འཇོག་ཏུ་རྒྱལ་པོ་མུ་ཁྱུད་མཐའ་ཡས་ཀྱི་བུ་རབ་སྣང༌། བད་ས་ལར་རྒྱལ་པོ་དམག་བརྒྱ་བའི་བུ་ཤར་པའོ། ། དེ་ནས་བྲམ་ཟེ་ལ་མཚན་བསྟན་པས། རབ་ཏུ་མ་བྱུང་ན་འཁོར་ལོས་སྒྱུར་བའི་རྒྱལ་པོ་དང༌། བྱུང་ན་སངས་རྒྱས་སུ་འགྱུར་བར་ལུང་བསྟན་ཏོ། ། དེའི་ཚེ་རྒྱལ་བུ་དོན་ཐམས་ཅད་གྲུབ་པ་ཞེས་མཚན་གསོལ་ཞིང༌། ཤཱཀྱ་གཞོན་ནུ་རྣམས་ཐུབ་པ་ལྟར་སྣང་བས་ཤཱཀྱ་ཐུབ་པ་ཞེས་ཀྱང་བཏགས་སོ། ། དེའི་ཚེ་རི་རབ་ཀྱི་ངོས་ལ་དྲང་སྲོང་མདོག་ནག་གམ་ཉོན་མོངས་མེད་ཅེས་བྱ་བ་ཞིག་གནས་པས། དེས་ལྟས་ཁྱད་པར་ཅན་རྣམས་མཐོང་ནས་མངོན་ཤེས་ཀྱིས་བལྟས་པ་ལས།

རྒྱལ་བུ་དོན་ཐམས་ཅད་གྲུབ་པའི་ལྟས་སུ་ཤེས་ནས། ཕོ་བྲང་དུ་རྫུ་འཕྲུལ་གྱིས་འོང་སྟེ་མཚན་བལྟས་པ་ལས། རྒྱལ་པོས་དྲིས་པ་ན། དྲང་སྲོང་གིས་སྨྲས་པ། སྔར་མཚན་མཁན་གཞན་ལ་བསྟན་ནམ། རྒྱལ་པོས་སྨྲས་པ། བསྟན་ཏེ་འཁོར་ལོས་སྒྱུར་བའི་རྒྱལ་པོར་ལུང་བསྟན་ཏོ། ། དྲང་སྲོང་གིས་སྨྲས་པ། ས་བདག་རྟོག་པ་པོ་རྣམས་བློ་འཁྲུལ་ཏེ། ། རྩོད་པའི་དུས་སུ་འཁོར་ལོས་སྒྱུར་མི་འབྱུང༌། ། ཉེས་ལས་རྣམ་པར་རྒྱལ་བའི་མཆོག་འདི་ནི། ། འགྲོ་བའི་དོན་དུ་རང་བྱུང་སངས་རྒྱས་འགྱུར། ། ཞེས་སོ། ། དེ་ལྟར་བལྟམས་ནས་ཞག་བདུན་ན་ཡུམ་འདས་ཏེ་སྐྱེ་རྒུའི་བདག་མོ་ལ་སོགས་པ་མ་མ་སུམ་ཅུ་རྩ་གཉིས་ཀྱིས་ཆེར་བསྐྱེད་དེ། མཚོ་ཆེན་པོ་ལ་གནས་པའི་པདྨ་ལྟར་གྱུར་ཏོ། ། བཟོའི་གནས་ལ་མཁས་པ་ནི། དེ་ནས་ཡིག་དཔོན་ཀུན་གྱི་བཤེས་གཉེན་དང༌། སྲིན་བུ་གོ་ཆ་ལ་སོགས་པའི་དྲུང་དུ་ཕྱིན་ཏེ་ཡི་གེ་དང༌། འཕོང་དང་སྒྱུ་རྩལ་ལ་མཐར་ཕྱིན་ཏོ། ། དེའི་ཚེ་ཤཱཀྱ་གཞོན་ནུ་རྣམས་སྟོབས་འགྲན་པ་ལས། ལྷས་བྱིན་གྱིས་གླང་པོ་ཆེ་ཐལ་མོས་བསྣུན་ནས་བསད་པའི་རོ་གཅུང་དགའ་བོས་གྲོང་ཁྱེར་གྱི་ཕྱིར་བོར་བའི་མཇུག་མ་ནས་བྱང་ཆུབ་སེམས་དཔའི་ཞབས་མཐེའུ་ཆུང་གིས་བླངས་ཏེ་གྲོང་ཁྱེར་གྱི་ར་བ་བདུན་དང་འོབས་བདུན་དང་ཤིང་ཏ་ལའི་ཕྲེང་བ་བདུན་ལ་སོགས་པའི་ཕྱི་རོལ་ཏུ་དོར་བའི་གཤོངས་ལ་གླང་པོ་ཆེའི་གཤོངས་ཞེས་གྲགས་སོ། ། དེའི་ཚེ་ལྷ་རྣམས་ཀྱིས་བསྟོད་པ། གླང་པོའི་དབང་པོ་རྡོ་བ་བཞིན་བཞུད་པ། ། ཞབས་ཀྱི་མཐེ་བོས་གླང་པོའི་དབང་པོ་བླངས། ། ར་བ་བདུན་དང་འོབས་བདུན་ཡང་འདས་ཏེ། ། གྲོང་ཁྱེར་འདི་ཡི་ཕྱི་རོལ་རྒྱང་རིང་འཕངས། ། མཁྱེན་པ་མཆོག་མངའ་འདི་ནི་གདོན་མི་ཟ། ། ང་རྒྱལ་སྟོབས་ཀྱི་ཐོབ་པའི་ལུས་ཅན་རྣམས། ། འཁོར་བའི་གྲོང་ལས་ཕྱི་རོལ་རྒྱང་རིང་དུ། ། ཤེས་རབ་སྟོབས་ཀྱིས་འདིས་ནི་འཕེན་པར་འགྱུར། ། ཞེས་སོ། ། དེ་བཞིན་རྩལ་འགྲན་པ་ལས་ཀྱང་ལྕགས་ཀྱི་སླ་ང་བདུན། ཤིང་ལྗོན་པའི་ཕྲེང་བ་བདུན་ལྕགས་ཀྱི་ཕ་གུ་བདུན་ལས།

ལྷས་བྱིན་གྱིས་གཅིགགཅུང་དགའ་བོས་གཉིས། བྱང་ཆུབ་སེམས་དཔས་ཐམས་ཅད་ཕིགས་ཏེ་མདའི་ཤུལ་ལས་ཆུ་ཡན་ལག་བརྒྱད་ལྡན་སྐྱེས་པ་ལ་མདའ་ཆུ་ཁྲོན་པ་སྐྱེས་ཞེས་གྲགས་སོ། ། དེ་ནས་བཙུན་མོའི་འཁོར་གྱིས་རོལ་པ་ནི། ཤཱཀྱའི་བུ་མོ་ས་འཚོ་མ་འཁོར་ཉི་ཁྲི། རི་དྭགས་སྐྱེས་འཁོར་ཉི་ཁྲི། གྲགས་འཛིན་མ་འཁོར་ཉི་ཁྲི་སྟེ། བཙུན་མོ་དྲུག་ཁྲི་ཁབ་ཏུ་བཞེས་ནས་ཕོ་བྲང་དུ་གནས་པའི་ཚེ་ལྷའི་སིལ་སྙན་གྱི་སྒྲ་ལས་ཚིགས་སུ་བཅད་པ། སྡུག་བསྔལ་གྱིས་གང་སེམས་ཅན་མཐོང་ནས་ནི། ། འགྲོ་བའི་མགོན་དང་སྐྱབས་དང་གནས་གྱུར་པ། ། ཕན་བྱེད་མཆོག་དང་དཔུང་གཉེན་གྱུར་ཅིག་ཅེས། ། ཁྱོད་ཀྱིས་སྔོན་གྱི་སྨོན་ལམ་དེ་སྐད་བཏབ། ། དགེ་བ་དང་པོ་སྔོན་གྱི་སྤྱོད་པ་ དང༌། ། འགྲོ་ཕན་ཞེས་བྱའི་སྨོན་ལམ་དྲན་བྱས་ནས། ། གྲོང་ཁྱེར་དམ་པ་འདི་ནས་མྱུར་དུ་ཕྱུང༌། ། ཞེས་སོ། ། མངོན་པར་བྱུང་བ་ནི་གྲོང་ཁྱེར་གྱི་ཕྱོགས་བཞིར་བྱོན་ཏེ་སྐྱེ་བ་དང༌། རྒ་བ་དང༌། ན་བ་དང༌། འཆི་བའི་སྡུག་བསྔལ་ལ་གཟིགས་ཤིང༌། ཐར་པའི་ཡོན་ཏན་ལ་དགོངས་ཏེ་རབ་ཏུ་འབྱུང་བར་བཞེད་པ་ལས། ཕོ་བྲང་གི་སྒོ་བཞི་དམག་གིས་བསྲུངས་ནས། ཕྱིར་གཤེགས་སུ་མི་སྟེར་བ་ལས། རྔོག་ལྡན་ལ་ཆིབས་ཏེ་རྒྱལ་པོ་བཞིས་རྟ་རྨིག་ནས་བཏེགས་ནས་མཆོད་རྟེན་རྣམ་དག་གི་དྲུང་དུ་གཤེགས་ཏེ་ཉིད་ཀྱི་དབུ་སྐྲ་ཉིད་ཀྱིས་བཞར་ནས་རབ་ཏུ་བྱུང་ངོ༌། ། དེ་ནས་རྒྱལ་པོའི་ཁབ་ཏུ་རངས་བྱེད་ཀྱི་བུ་ལྷག་སྤྱོད་ཀྱི་དྲུང་དུ་ཅི་ཡང་མེད་པ་དང༌། ཡངས་པ་ཅན་དུ་སྒྱུ་རྩལ་ཤེས་ཀྱི་བུ་རིང་འཕུར་གྱྀ་དྲུང་དུ་སྲིད་རྩེ་མན་ཆད་ཀྱི་ཏིང་ངེ་འཛིན་མངོན་དུ་མཛད་པའི་ཚུལ་བསྟན་ཏོ། ། དཀའ་བ་སྤྱད་པ་ནི་དེ་ནས་ཆུ་ཀླུང་ནཻ་རཉྫཱ་ནའི་འགྲམ་དུ་བྱོན་ཏེ་ལོ་དྲུག་ཏུ་དཀའ་བ་སྤྱད་དེ། དེ་ཡང་ལོ་དང་པོ་གཉིས་ལ་འབྲས་ཉག་མ་རེ། བར་པ་གཉིས་ལ་ཏིལ་ཉག་མ་རེ། ཐ་མ་གཉིས་ལ་ཆུ་ཐིགས་པ་རེ་གསོལ་ལོ། ། དེའི་ཚེ་ལྷས་བསྐུལ་བ། མི་ཡི་དབང་པོ་ཤཱཀྱའི་སྲས་པོ་འདི།

། བརྣག་པ་མ་རྫོགས་དོན་ཡང་མ་མཛད་ཅིང༌། ། འཇིག་རྟེན་གསུམ་པོ་སྡུག་བསྔལ་མགོན་མེད་པར། ། མཛད་ནས་མགོན་འདི་འདྲོངས་པར་མི་འགྱུར་གྲང༌། ། ཞེས་བརྗོད་པ་ན། དེ་ལས་བཞེངས་ཏེ་རྡོ་རྗེ་ལྟ་བུའི་ཏིང་ངེ་འཛིན་གྱི་གནས་ཚོལ་དུ་གཤེགས་པའི་ལམ་དུ། ཚོང་དཔོན་གྱི་བུ་མོ་ལེགས་སྐྱེས་མས་བ་མེན་ལྔ་བརྒྱ་ལས་བཞོས་པའི་འོ་མ་རིམ་གྱིས་བརྒྱད་ལ་བླུད་པ་བསྐོལ་བ་དྲངས་པས་སྐུ་མདོག་གསེར་གྱི་མདངས་སུ་གྱུར་ཅིང་བསྔོ་བ་མཛད་པ། བསོད་པ་ཕུལ་བའི་བསོད་ནམས་ཅི་མཆིས་པ། ། གྲགས་དང་ལྡན་པའི་དོན་ཀུན་འགྲུབ་འགྱུར་ བར། ། མི་ཡི་དབང་པོ་བློ་མཆོག་ལྡན་པ་དེའི། ། དོན་རྣམས་ཐམས་ཅད་དེ་རིང་འགྲུབ་གྱུར་ཅིག། ཅེས་སོ། ། དེ་ནས་བྱང་ཆུབ་སྙིང་པོར་གཤེགས་པ་ནི། ལམ་དུ་རྩྭ་འཚོང་བཀྲ་ཤིས་ལྡན་གྱིས་རྩྭ་རྨ་བྱའི་མགྲིན་པ་ལྟ་བུ་ཕུལ་བ་བཞེས་ཏེ་བྱོན་པ་ལས། བྱང་ཆུབ་སྙིང་པོབརྒྱན་པའི་ལྷ་རྣམས་ཀྱིས་རྡོ་རྗེའི་གདན་དང་བྱང་ཆུབ་ཀྱི་ཤིང་དག་ཚད་མེད་པར་བརྒྱན་པ་ག་ལ་བ་དེར་གཤེགས་ནས་རྩྭའི་སྟན་ལ་བཞུགས་ཏེ་དམ་བཅའ་བ་བརྟན་པོ་མཛད་པ། སྟན་འདིར་བདག་གི་ལུས་འདི་སྐམས་ཀྱང་རུང༌། ། པགས་པ་རུས་པའི་ཚོགས་རྣམས་ཞིག་ཀྱང་རུང༌། ། བསྐལ་མང་རྙེད་དཀའ་བྱང་ཆུབ་མ་ཐོབ་པར། ། སྟན་འདི་ལས་ནི་ལུས་བསྐྱོད་མི་བྱའོ། ། ཞེས་སོ། ། དེ་ནས་བདུད་ཀྱི་སྡེ་བཅོམ་པ་ནི། མཛོད་སྤུ་ནས་བདུད་ཀྱི་སྡེ་རབ་ཏུ་འཇོམས་པ་ཞེས་བྱ་བའི་འོད་ཟེར་བཀྱེ་བས། བདུད་ཀྱི་གནས་ཐམས་ཅད་དཔའ་བཀོང་བར་བྱས་ནས། བདུད་ཀྱི་རྒྱལ་པོའི་རྨི་ལམ་དུ་བཀྲ་ཤིས་ཀྱི་བུམ་པ་ལྷུང་བ་དང༌། རྒྱལ་མཚན་ཆག་པ་ལ་སོགས་པ་བརྒྱ་རྩ་བརྒྱད་རྨིས་ཏེ་བལྟས་པས། བྱང་ཆུབ་སེམས་དཔའ་འཚང་རྒྱ་བར་ཤེས་ཏེ་རྡོ་རྗེའི་གདན་དུ་འོངས་ཏེ་སྨྲས་པ། ཁྱོད་འཚང་རྒྱ་བའི་དུས་ལ་མ་བབས་ཞེས་སྨྲས་སོ། ། དེར་བྱང་ཆུབ་སེམས་དཔས་སྨྲས་པ། ངས་བསྐལ་པ་གྲངས་མེད་པར་ཚོགས་གཉིས་རྫོགས་པས་འཚང་རྒྱ་བའི་དུས་ལ་བབས་ཏེ་ཁྱོད་མཆོད་སྦྱིན་གཅིག་ཙམ་བྱས་པས་ཀྱང་བདུད་ཀྱི་རྒྱལ་པོར་གྱུར་པ་ལ་ལྟོས་ཞེས་བརྗོད་པས།

བདུད་ཀྱིས་སྨྲས་པ། ངས་ནི་འདི་ན་མཆོད་སྦྱིན་གཏན་པ་མེད། ། བྱས་པ་ལ་ནི་ཁྱོད་ཉིད་དཔང་ཡིན་ཏེ། ། ཁྱོད་ལ་འདི་ན་དཔང་འགའ་ཡོད་མིན་པས། ། སྨྲས་ཀྱང་དཔང་མེད་དེ་ནི་ཡེ་ཕམ་ཡིན། ། ཞེས་སོ། ། སེམས་དཔས་སྨྲས་པ། ས་འདི་འགྲོ་བ་ཀུན་གྱི་རྟེན་ཡིན་ཏེ། ། རྒྱུ་དང་མི་རྒྱུ་ཉེ་རིང་མེད་པས་ན། ། ས་འདི་དེ་རིང་བདག་གི་དཔང་མཛོད་ཅིག། ཅེས་གསུངས་མ་ཐག་ཏུ་སའི་ལྷ་མོས་རིགས་ཀྱི་བུ་འདིས་ཚོགས་དུ་མ་ཞིག་རྫོགས་པའི་ཕྱིར་རིགས་ཏེ། ངས་སའི་དཀྱིལ་འཁོར་རྡུལ་ཕྲ་བ་སྙེད་དུ་བགྲང་བར་ནུས་ཀྱི། འདིས་མགོ་དང་ཡན་ལག་སེམས་ཅན་ལ་བྱིན་པའི་གྲངས་ནི་བགྲང་བར་མི་ནུས་སོ། ། ཞེས་བརྗོད་པས། བདུད་སྐྱེངས་ཏེ་རང་གི་གནས་སུ་ལོག་ནས་དམག་བྱེ་བ་དུང་ཕྱིར་དྲངས་ཏེ་བྱང་ཆུབ་སེམས་དཔའ་ལ་མཚོན་ཆའི་ཆར་ཆེན་པོ་དབབ་པར་བྱས་ སོ། ། དེ་སྐད་དུ་མངོན་པར་འབྱུང་བ་ལས། མགོ་གཅིག་པ་དང་མགོ་གཉིས་མགོ་གསུམ་དང༌། ། མགོ་སྟོང་ལྡན་པའི་བར་དུ་རབ་ཏུ་མང༌། ། ཞེས་སོ། ། དེའི་ཚེ་བྱམས་པའི་ཏིང་ངེ་འཛིན་ལ་མཉམ་པར་བཞག་པས་མཚོན་ཆའི་ཚོགས་རྣམས་མེ་ཏོག་གི་ཆར་དང༌། མི་སྙན་པའི་སྒྲ་རྣམས་གླུ་དབྱངས་སྙན་པར་གྱུར་ནས། ལྷས་སྨྲས་པ། བྱམས་པའི་སྟོབས་ཀྱིས་བདུད་ཀྱི་སྒྱུ་བཏུལ་ཏེ། ། མཚོན་ཆ་འཕངས་པ་མེ་ཏོག་ཉིད་དུ་གྱུར། ། ཅེས་པ་དང༌། ཤཱཀྱའི་རྒྱལ་པོས་རྟེན་ཅིང་འབྲེལ་འབྱུང་ཆོས། ། རང་གི་ངོ་བོ་མེད་པར་མཐོང་ནས་ནི། ། ནམ་མཁའ་ལྟ་བུའི་སེམས་དང་རབ་ལྡན་པས། ། གཡོན་ཅན་དཔུང་བཅས་ཚོགས་ཀྱིས་བརྫི་བ་མེད། ། ཅེས་སོ། ། གཞན་ཡང་བདུད་ཀྱི་བུ་མོ་རྣམས་ཀྱིས་བསླུ་བར་བྱས་ཀྱང་སླར་རྒན་མོ་ཉིད་དུ་གྱུར་ནས་བྱང་ཆུབ་སེམས་དཔའ་ལ་བཟོད་པར་གསོལ་ལོ། ། བྱང་ཆུབ་པ་ནི། དེ་ནས་རྡོ་རྗེ་ལྟ་བུའི་ཏིང་ངེ་འཛིན་ལ་མཉམ་པར་བཞག་པས་ཐོ་རངས་རྔ་བརྡུང་དུ་ཉེ་བ་ན་ཟད་པ་ཤེས་པ་དང་མི་སྐྱེ་བ་ཤེས་པའི་ཏིང་ངེ་འཛིན་མངོན་དུ་མཛད་དེ་སངས་རྒྱས་བྱང་ཆུབ་རིག་པ་གསུམ་བརྙེས་པའི་ཚེ།

ལྷས་བསྟོད་པ། སྐྱེས་བུ་སེང་གེ་དེ་ཡིས་བདུད་བཏུལ་ཏེ། ། སྟོན་པའི་བསམ་གཏན་མངོན་དུ་མཛད་ནས་ནི། ། སྟོབས་བཅུ་རིག་པ་གསུམ་པོ་བརྙེས་གྱུར་ཚེ། ། ཕྱོགས་བཅུའི་ཞིང་རྣམས་ཐམས་ཅད་གཡོས་པར་གྱུར། ། ཅེས་སོ། ། དེ་ནས་ཞག་བདུན་ཕྲག་བདུན་ཆོས་མི་གསུང་བར་བཞུགས་པ་ལས། བདུན་ཕྲག་དང་པོ་ལ་སྐྱིལ་ཀྲུང་མ་བཤིག་པར་བཞུགས། གཉིས་པ་ལ་འཛམ་གླིང་ཉེ་བར་བཅགས། གསུམ་པ་ལ་སྟོང་གསུམ་རིང་དུ་བཅགས། བཞི་པ་ལ་སྤྱན་མི་འཛུམ་པར་ཤིང་དེ་ཉིད་ལ་གཟིགས། ལྔ་པ་ལ་ཀླུའི་རྒྱལ་པོ་བཏང་བཟུང་གི་གནས་སུ་གཤེགས། དྲུག་པ་ལ་ཀུན་ཏུ་རྒྱུ་བཏུལ། བདུན་པ་ལ་ཤིང་སྒྲོལ་རྒྱུའི་ཚལ་དུ་ཚོང་པ་ག་གོན་དང་བཟང་སྐྱོང་གིས་སྦྲང་རྩི་ཕུལ་བའི་ཚེ་རྒྱལ་པོ་བཞིས་ལྷུང་བཟེད་ཕུལ་བ་བཞེས་པར་གསོལ་ཏེ།

 ཚོང་པ་དག་ནི་དོན་གཉེར་བ། ། རྙེད་པ་ཆེན་པོ་རྙེད་གྱུར་ཅིག། ཅེས་པ་ལ་སོགས་པ་ཤིས་པ་བརྗོད་ནས། ཆོས་མི་གསུང་བར་བཞུགས་ཏེ། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུས་ཆོས་ཤིག་ཁོ་བོས་རྙེད། ། སུ་ལ་བསྟན་ཀྱང་གོ་བར་མི་འགྱུར་བས། ། མི་སྨྲ་གཅིག་པུར་ནགས་སུ་གནས་པར་བྱ། ། ཞེས་པ་ན། ཆོས་ཀྱི་འཁོར་ལོ་བསྐོར་བ་ནི་ཚངས་པས་འོངས་ནས་ཞུས་པ། ཡེ་ཤེས་ཆེན་པོ་མཆོག་གི་དཀྱིལ་འཁོར་བསྒྲུབས་ནས་ནི། ། ཕྱོགས་བཅུ་དག་ཏུ་འོད་ཟེར་རྣམ་པར་འགྱེད་མཛད་དེ། ། ཡེ་ཤེས་ཟེར་གྱིས་བློ་ཡི་པདྨོ་ཁ་འབྱེད་པ། ། སྨྲ་བའི་ཉི་མ་ཅི་སླད་དེ་རིང་བཏང་སྙོམས་བཞུགས། ། དམ་པ་ཆོས་ཀྱི་རྔ་བོ་ཆེ་ནི་བརྡུང་དུ་གསོལ། ། དམ་པའི་ཆོས་ཀྱི་དུང་ནི་མྱུར་དུ་འབུད་དུ་གསོལ། ། དམ་པ་ཆོས་ཀྱི་སྡོང་པོ་སྒྲེང་བར་མཛད་དུ་གསོལ། ། དམ་པ་ཆོས་ཀྱི་མར་མེ་སྦར་བར་མཛད་དུ་གསོལ། ། ཞེས་ཞུས་པས་ཅང་མི་གསུང་བ་དང༌། ཡང་བརྒྱ་བྱིན་སྦྲན་ཏེ་དྲུང་དུ་འོངས་ནས་ཚངས་པས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ཏེ་ཞུས་པ། གཡུལ་ལས་རྣམ་པར་རྒྱལ་བ་བཞེངས་སུ་གསོལ། ། འཇིག་རྟེན་མུན་པར་ཤེས་རབ་འོད་དབྱུང་གསོལ། ། ཀུན་ནས་འཚམ་པར་གྱུར་པ་མཆིས་ལགས་ཀྱི། ། ཐུབ་པ་ཁྱོད་ཀྱིས་ཆོས་ནི་བསྟན་དུ་གསོལ། ། ཞེས་པ་དང༌། བརྒྱ་བྱིན་གྱིས་རིན་པོ་ཆེ་ཕུལ་ནས་ཞུས་པ། ཟླ་བ་ཉ་བ་གཟའ་ལས་ཐར་བ་ལྟར། ། ཐུབ་པ་ཁྱོད་ཀྱི་ཐུགས་ནི་རྣམ་པར་གྲོལ། ། གཡུལ་ལས་རྣམ་པར་རྒྱལ་བ་བཞེངས་སུ་གསོལ། ། འཇིག་རྟེན་མུན་པར་ཤེས་རབ་འོད་དབྱུང་གསོལ། ། ཞེས་ཞུས་པའི་ཚེ། བཀའ་སྩལ་པ། ཚངས་པ་ང་ཡི་ཐ་བ་ཀུན། ། བཅོམ་ནས་ཚེགས་ཆེན་གྱིས་རྟོགས་པའི། ། ཆོས་འདི་སྲིད་པའི་འདོད་ཆགས་ཀྱིས། ། དཀྲིས་པས་བདེ་བླག་རྟོགས་མ་ཡིན། ། ཞེས་སོ། ། ཡང་ཞུས་པ། མ་ག་དྷཱ་ཡི་ཡུལ་འདིར་སྔོན་ཆད་ཆོས། ། མ་དག་དྲི་མ་རྗེས་སུ་འབྲེལ་བ་བྱུང༌། ། བདུད་རྩིའི་སྒོ་མོ་དབྱེ་བར་མཛོད་ཅིག་ཆོས། ། རྡུལ་བྲལ་དྲི་མ་མེད་པར་བཤད་དུ་གསོལ།

། ཞུས་པ་དང༌། བཀའ་སྩལ་པ། ཚངས་པ་མ་ག་དྷཱ་ཡི་སེམས་ཅན་གང༌། ། རྣ་བར་ལྡན་ཞིང་དད་དང་ལྡན་གྱུར་པ། ། མི་འཚེ་འདུ་ཤེས་རྟག་ཏུ་ཆོས་ཉན་པ། ། དེ་དག་ལ་ནི་བདུད་རྩིའི་སྒོ་དབྱེའོ། ། ཞེས་གནང་བས། སྐད་ཅིག་དེ་ལ་འོག་མིན་གྱི་བར་དུ་དེ་བཞིན་གཤེགས་པས་ཆོས་ཀྱི་འཁོར་ལོ་བསྐོར་བར་གནང་ངོ་ཞེས་ཐོས་ནས་ལྷགས་སོ། ། ལྷ་སྲིད་མཆོག་གིས་ཆོས་ཀྱི་འཁོར་ལོ་གང་དུ་བསྐོར་ཞུས་པས། ཝཱ་ར་ཎ་སཱིར་རོ། ། དེར་ནི་ང་ཡིས་མཆོད་སྦྱིན་སྟོང་ཕྲག་ཁྲག་ཁྲིག་དྲུག་ཅུ་མཆོད། ། ཝཱ་ར་ཎ་སཱི་དམ་པ་དེ་ནི་སྔོན་གྱི་དྲང་སྲོང་རྣམས་ཀྱི་གནས། ། དེ་ཕྱིར་དྲང་སྲོང་ཞེས་བྱའི་གནས་མཆོག་དེར་ནི་འཁོར་ལོ་དམ་པ་བསྐོར། ། ཞེས་བཀའ་སྩལ་ནས་གཤེགས་པ་ལས། ས་ཕྱོགས་དེར་ནི་རིན་པོ་ཆེའི་ཁྲི་སྟོང་བྱུང་སྟེ། གསུམ་ལ་བསྐོར་བ་མཛད་ནས་བཞི་པའི་སྟེང་དུ་བཞུགས་ཏེ། ལྔ་སྡེ་བཟང་པོ་ལྷ་བརྒྱད་ཁྲི་དང་བཅས་པ་ལ་བདེན་པ་བཞིའི་ཆོས་ཀྱི་འཁོར་ལོ་བསྐོར་བས་བདེན་པ་མངོན་པར་རྟོགས་ཤིང་ལྔ་སྡེ་བཟང་པོས་དགྲ་བཅོམ་པའི་འབྲས་བུ་ཐོབ་བོ། ། དེ་ནས་བྱ་རྒོད་ཕུང་པོ་ལ་མཚན་ཉིད་མེད་པའི་འཁོར་ལོ་བྱང་ཆུབ་སེམས་དཔའ་དང་ཉན་ཐོས་ཆེན་པོ་ལ་སོགས་པ་ལ་བསྐོར་རོ། ། དེ་ནས་ལྷ་དང་ཀླུའི་གནས་ལ་སོགས་པར་ཐ་མ་དོན་དམ་རྣམ་པར་ངེས་པའི་འཁོར་ལོ་བསྐོར་རོ། ། དེ་ཡང་བཀའ་དང་པོ་ནི་ལས་དང་པོ་པ་ལམ་ལ་འཇུག་པའི་རིམ་པ་ཤེས་པ་དང་བསྟུན་ནས་གཙོ་བོར་སྤང་གཉེན་གྱི་སྒོ་ནས་འཁོར་བ་ལས་ངེས་པར་འབྱིན་པའོ། ། བར་བ་ནི་འཁོར་བ་སྤོང་བྱེད་ཀྱི་གཉེན་པོར་ལམ་ལ་སོགས་པའི་ཆོས་ལ་ཞེན་པ་བཀག་པའི་ཕྱིར་ཡིན་ནོ། ། མཐའ་མ་ནི་ཤེས་བྱའི་གཤིས་ལ་ཇི་ལྟར་གནས་པ་དེ་ཉིད་དྲང་པོར་བརྗོད་པའོ། ། ཡང་སྡེ་སྣོད་གསུམ་དང༌། བསླབ་པ་གསུམ་དང༌། ཐེག་པ་ཆེ་ཆུང་གི་སྒོ་ནས་ཀྱང་གསུངས་པའོ། ། ཐ་མའི་མཛད་པ་ནི། དེ་ལྟར་དགུང་ལོ་བརྒྱད་ཅུའམ་བརྒྱད་ཅུ་རྩ་གཉིས་ན་གྲོང་ཁྱེར་རྩྭ་ཅན་ཤིང་སཱ་ལ་ཟུང་གི་དྲུང་དུ་མྱ་ངན་ལས་འདའ་བར་བཞེད།

དེའང་བརྒྱད་ཅུ་ཡིན་པར་བྱེ་བྲག་ཏུ་བཤད་པའི་མཛོད་ཆེན་མོ་ལས། ཆོས་འཁོར་གནས་དང་ཡངས་པ་ཅན། ། ས་དཀར་ཅན་དང་ལྷ་ཡི་གནས། ། འབྲོག་གནས་མཆོད་རྟེན་རི་དང་ནི། ། འོད་མའི་ཚལ་དང་དགྲར་བཅས་དང༌། ། བྱིས་པ་གསོད་དང་ཀཽ་ཤམ་བྷི། ། སེར་སྐྱ་ཡི་ནི་གྲོང་ཁྱེར་ཏེ། ། འདི་རྣམས་སུ་ནི་ཐུབ་པ་ཡིས། ། སྐྱེས་མཆོག་ལོ་རེ་ལོ་རེ་བཞུགས། ། འབར་བའི་ཕུག་གི་གནས་སུ་གཉིས། ། སྨན་གྱི་ནགས་སུ་ལོ་གསུམ་དང༌། ། རྒྱལ་པོའི་ཁབ་ཀྱི་གྲོང་དུ་ལྔ། ། དཀའ་བ་སྤྱད་པ་ལོ་དྲུག་དང༌། ། མཉན་དུ་ཡོད་པར་ཉི་ཤུ་བཞི། ། ཉི་ཤུ་རྩ་དགུ་ཁབ་གནས་ཏེ། ། དེ་ལྟར་རྒྱལ་བ་བརྒྱད་ཅུ་ལ། ། སྐྱེས་མཆོག་དམ་པ་མྱ་ངན་འདས། ། ཐམས་ཅད་མཁྱེན་པས་བཞུགས་པ་ཡི། ། བསོད་ནམས་གནས་ནི་དེ་དག་ལ། ། རྟག་ཏུ་ལུས་དང་ངག་དང་ཡིད། ། གུས་པས་བཏུད་དེ་ཕྱག་འཚལ་ལོ། ། ཞེས་སོ། ། དེ་ཡང་གདུལ་བྱ་རྟག་པར་འཛིན་པ་ཤས་ཆེ་བ་རྣམས་གདུལ་བའི་ཕྱིར་ནམ་གྱི་ཆ་སྨད་ཟླ་བ་རི་ལ་ནུབ་པའི་ཚེ་དགོངས་པ་ཡོངས་སུ་མྱ་ངན་ལས་འདས་ཏེ། པུར་བཞུ་ནས་སྐུ་གདུང་ཆ་བརྒྱད་དུ་བགོས་ཤིང་ཚེམས་མཆེ་བ་བཞི་སོ་སོའི་དབང་པོས་གདན་དྲངས་པར་བཤད་དེ། འདུལ་བ་ལུང་དུ་གསུངས་པ། སྤྱན་ལྡན་སྐུ་གདུང་བྲེ་བོ་བརྒྱད་དག་ལས། ། བདུན་ནི་འཛམ་བུའི་གླྀང་པས་མཆོད་པར་ཐོབ། ། སྐྱེས་མཆོག་དེ་ཡི་བྲེ་པོ་གང་ཞིག་ནི། ། གྲོང་ཁྱེར་སྒྲ་སྒྲོགས་ཀླུ་ཡི་རྒྱལ་པོས་མཆོད། ། སྐྱེས་མཆོག་དེ་ཡི་མཆེ་བ་བཞི་དག་ལས། ། གཅིག་ནི་རྩ་གསུམ་ལྷ་ཡུལ་འཇིག་རྟེན་མཆོད། ། གཉིས་པ་ཚིག་འཛིན་ཡིད་འོང་གྲོང་ཁྱེར་ ན༌། ། གསུམ་པ་ཀ་ལིང་རྒྱལ་པོའི་ཡུལ་ན་སྟེ། ། སྐྱེས་མཆོག་དེ་ཡི་མཆེ་བ་བཞི་པ་ནི། ། གྲོང་ཁྱེར་སྒྲ་སྒྲོགས་ཀླུ་ཡི་རྒྱལ་པོས་མཆོད། ། མྱ་ངན་མེད་རྒྱལ་སྐྱ་ནར་བུ་གནས་པ༌། ། མཆོད་རྟེན་བདུན་པོ་རྒྱ་ཆེར་སྤེལ་བྱས་ཏེ། ། དེ་ཡི་མཐུ་ཡིས་དབྱིག་ཛིན་འདིར་ཡང་ནི། ། སྨོན་ལམ་དངོས་པོ་མངོན་པར་བརྒྱན་གྱུར་ཏེ། ། དེ་ལྟར་སྤྱན་ལྡན་སྐུ་གདུང་དེ་ལ་ནི།

། ལྷ་དང་ཀླུ་དང་མི་ཡི་དབང་པོ་དང༌། ། མི་དང་ཀླུ་དང་གནོད་སྦྱིན་བདག་པོ་ཡིས། ། རབ་ཏུ་བཀུར་ནས་བཀུར་སྟི་མཆོད་པ་བྱས། ། ཞེས་སོ། ། གཉིས་པ་ཐུན་མོང་མ་ཡིན་པའི་དབང་དུ་བྱས་ན། སྟོན་པ་ཀུན་ཏུ་བཟང་པོ་ཉིད་ཆོས་སྐུ་ལས་མ་གཡོས་པར་ལོངས་སྤྱོད་རྫོགས་པའི་སྐུར་བཞེངས་པའི་ཐུགས་རྗེའི་ངང་ལས་ཕྱོགས་བཅུའི་འཇིག་རྟེན་དུ་སྤྲུལ་པ་བསམ་གྱིས་མི་ཁྱབ་པ་སྣང་ཞིང་འགྲོ་བ་དྲུག་གམ་རྒྱུད་ལྔ་འདུལ་ལ། ཁྱད་པར་མི་མཇེད་ཀྱི་འཇིག་རྟེན་དུ་སངས་རྒྱས་སྟོང་ལ་སོགས་པ་གདུལ་བྱའི་སྣང་བ་གང་གིས་འདུལ་བ་དེའི་སྐུར་སྣང་བ་ཡིན་ཏེ། ཡེ་ཤེས་ནམ་མཁའ་དང་མཉམ་པའི་རྒྱུད་ལས། ཀུན་བཟང་ལོངས་སྤྱོད་རྫོགས་པ་ལས། ། འདུལ་བའི་སྤྲུལ་པ་གྲངས་མེད་ཅིང༌། ། ཁྱད་པར་མི་མཇེད་འཇིག་རྟེན་དུ། ། སྟོང་རྩ་གཉིས་ཀྱི་སྐུར་སྣང་ངོ༌། ། ཞེས་ སོ། ། གཉིས་པོ་ནི་འཇམ་དཔལ་དང༌། ཕྱག་ན་རྡོ་རྗེའོ། ། དེ་དང་རྗེས་སུ་མཐུན་པར་ཆོས་སྐུའི་ངང་ལས་རང་ཤར་དུ་བྱུང་བ་ཉིད། རྒྱུད་བླ་མར་ཡང༌། ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། ། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱཻ་བ་དང༌། ། དགའ་ལྡན་གནས་ནས་འཕོ་བ་དང༌། ། ལྷུམས་སུ་འཇུག་དང་བལྟམས་པ་དང༌། ། བཟོ་ཡི་གནས་ལ་མཁས་པ་དང༌། ། བཙུན་མོའི་འཁོར་དགྱེས་རོལ་པ་དང༌། ། ངེས་འབྱུང་དཀའ་བ་སྤྱད་པ་དང༌། ། བྱང་ཆུབ་སྙིང་པོར་གཤེགས་པ་ དང༌། །བདུད་སྡེ་འཇོམས་དང་རྫོགས་པར་ནི། ། བྱང་ཆུབ་ཆོས་ཀྱི་འཁོར་ལོ་ དང༌། ། མྱ་ངན་འདས་པར་གཤེགས་མཛད་རྣམས། ། ཡོངས་སུ་མ་དག་ཞིང་རྣམས་སུ། ། སྲིད་པ་ཇི་སྲིད་གནས་པར་སྟོན། ། ཞེས་དང༌། ཕལ་པོ་ཆེ་ལས། ཇི་ལྟར་ཟླ་བ་ཤར་གྱུར་པ། ། ཚད་མེད་པ་ཡི་གཟུགས་བརྙན་རྣམས། ། ཆུ་ཡི་སྣོད་དུ་སྣང་གྱུར་ཀྱང༌། ། ཟླ་བ་གཉིས་སུ་གྱུར་པ་མེད། ། དེ་བཞིན་ཆགས་མེད་མཁྱེན་ལྡན་རྣམས། ། ཆགས་མེད་རྣམ་པར་འཚང་རྒྱ་བ། ། ཞིང་རྣམས་ཀུན་ན་རབ་ཏུ་སྣང༌།

། སངས་རྒྱས་ལ་ནི་གཉིས་སྣང་མེད། ། འདི་ལ་གཅིག་ཀྱང་ཡོད་མ་ཡིན། ། སྐུ་ནི་གཉིས་སམ་གསུམ་དུ་མེད། ། ཇི་ལྟར་སེམས་ཅན་བསམ་པ་བཞིན། ། ཚད་མེད་པར་ནི་རབ་ཏུ་སྣང༌། །སྐུ་ནི་འདས་པ་མ་ཡིན་ཏེ། །མ་འོངས་པ་ཡང་སྐུ་མ་ཡིན། ། སྐྱེས་དང་བྱང་ཆུབ་མྱ་ངན་འདས། ། སྐད་ཅིག་གིས་ནི་རབ་ཏུ་སྣང༌། ། ཇི་ལྟར་སྒྱུ་མར་གྱུར་པའི་གཟུགས། ། སྐྱེས་པ་མ་ཡིན་འོངས་པ་མིན། ། དེ་ལྟར་དེ་བཞིན་གཤེགས་པའི་སྐུ། ། སྐྱེ་བ་མེད་ལས་ཤིན་ཏུ་བསྟན། ། ཅེས་པ་དང༌། འཕགས་པ་དེ་བཞིན་གཤེགས་པའི་ཡེ་ཤེས་བསམ་གྱིས་མི་ཁྱབ་པའི་ཡུལ་ལ་འཇུག་པའི་མདོ་ལས། བཀའ་སྩལ་པ། འཇམ་དཔལ་འདི་ལྟ་སྟེ་དཔེར་ན་ཟླ་བ་ཡར་གྱི་ངོའི་དཀྱིལ་འཁོར་ནམ་ཕྱེད་ཀྱི་དུས་ན་འཛམ་བུའི་གླིང་གི་སེམས་ཅན་ཐམས་ཅད་ཀྱི་སོ་སོའི་མདུན་ན་ཟླ་བའི་དཀྱིལ་འཁོར་འདུག་པར་ཤེས་ཀྱང༌། ཟླ་བའི་དཀྱིལ་འཁོར་ནི་སེམས་ཅན་དེ་དག་གིས་བདག་ཅིའི་ཕྱིར་ཟླ་བའི་དཀྱིལ་འཁོར་དུ་ཤེས་པར་འགྱུར་བར་བདག་གིས་སེམས་ཅན་དེ་དག་གི་མདུན་ན་འདུག་པར་བྱའོ་སྙམ་དུ་མི་རྟོག་རྣམ་པར་མི་རྟོག་མོད་ཀྱིས། འོན་ཀྱང་འཇམ་དཔལ། ཟླ་བའི་དཀྱིལ་འཁོར་ནི་མ་འདྲེས་པའི་ཆོས་དང་ལྡན་པས། ལྷུན་གྱིས་གྲུབ་ཅྀང་རྣམ་པར་མི་རྟོག་པ་དེ་ལྟ་བུའི་བྱ་བ་འདི་འབྱུང་ངོ༌། ། འཇམ་དཔལ། དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱང༌། འཁོར་དཔག་ཏུ་མེད་བསམ་གྱིས་མི་ཁྱབ་མཚུངས་པ་མེད་གཞལ་དུ་མེད་བརྗོད་པའི་སྒྲས་བརྗོད་དུ་མེད་པའི་དབུས་ན། དེ་ཐམས་ཅད་དེ་བཞིན་གཤེགས་པ་བཞུགས་པར་མཐོང་མོད་ཀྱི། འཇམ་དཔལ། དེ་བཞིན་གཤེགས་པ་ནི་སེམས་ཅན་དེ་དག་གིས་དེ་བཞིན་གཤེགས་པ་མདུན་ན་བཞུགས་པར་ཤེས་པར་འགྱུར་བར་ང་སེམས་ཅན་དེ་དག་གི་མདུན་ན་འདུག་པར་བྱའོ་སྙམ་དུ་མི་རྟོག་རྣམ་པར་མི་རྟོག་སྟེ། འོན་ཀྱང་སེམས་ཅན་རྣམས་ཀྱིས་མཐོང་བ་དེ་བཞིན་དུ། དེ་བཞིན་གཤེགས་པ་མདུན་ན་བཞུགས་སོ། ། འཇམ་དཔལ། དེ་བཞིན་གཤེགས་པའི་སྐུ་གསེར་གྱི་ཁ་དོག་ཏུ་མཐོང་བས་གདུལ་བར་བྱ་བ་ཡིན་ན།

དེ་བཞིན་གཤེགས་པའི་སྐུ་ཡང་གསེར་གྱི་ཁ་དོག་ཏུ་སྣང་ངོ༌། ། དེ་བཞིན་དུ་བཻ་ཌཱུརྱ་དང༌། ཨན་དྷ་རྙིལ་དང༌། སྤུག་དང༌། མུ་ཏིག་དམར་པོའི་ཁ་དོག་གིས་འདུལ་བར་བྱ་བ་ཡིན་ན། དེ་དག་གི་ཁ་དོག་ཏུ་བཞུགས་སོ། །དེ་བཞིན་དུ་འཇིག་རྟེན་སྐྱོང་བ་དང༌། བརྒྱ་བྱིན་དང༌། ཚངས་པ་དང༌། དབང་ཕྱུག་དང༌། ལྷ་མ་ཡིན་དང༌། མི་དང༌། དུད་འགྲོ་དང༌། དམྱལ་བ་དང༌། གཤིན་རྗེའི་འཇིག་རྟེན་པས་གདུལ་བར་བྱ་བ་ཡིན་ན་དེ་དག་གི་གཟུགས་སུ་བཞུགས་ནས་ཆོས་སྟོན་ཏོ། ། ཞེས་སོ། ། དེ་དག་གིས་སྤྱིའི་དོན་བཤད་ཟིན་ཏོ། ། གཉིས་པ་གཞུང་གི་དོན་ལ་གསུམ་སྟེ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི་གླེང་བསླང་བའི་ཚུལ་བཤད་པ་དེ༵་ན༵ས་རང་སྣང་བཀོད་པའི་དེ༵་བཞི༵ན་གཤེ༵གས་པ༵་ཐམ༵ས་ཅ༵ད་ལ༵ས་རང་བྱུང་གི་ཐུགས་རྗེ་ཆེན་པོའི་བྱི༵ན་གྱིས༵་རླ༵བས་ལས་རང་ཤར་བ་ཞེ༵ས་བྱ༵་བའི༵་རྣམ་པར་འཕྲུལ་པ་སངས་རྒྱས་ཀྱི་ཡེ་ཤེས་ཉིད་ཡིན་པས་རིག༵་པའི༵་སྐྱེས༵་བུ༵་ལས་དང་ཉོན་མོངས་པ་ཐམས་ཅད་བཅོམ་པས་ཐུ༵བ་པ༵་འཇིག་རྟེན་དྲུག་གི་འགྲོ་བ་དྲུག་སོ་སོར་འདུལ་བས་ཤཱཀྱ་ཐུབ་པ་ལ་སོགས་པ་དྲུག༵་ནི་རང་སྣང་བཀོད་པའི་དེ༵་བཞི༵ན་གཤེ༵གས་པ༵འི་སྐུ༵་ད༵ང་ག༵སུང་དང༵་ཐུག༵ས་རྡོ༵་རྗེ༵་ལ༵ས་འཐོ༵ན་ཏོ༵། ། གཉིས་པ་ལ་གསུམ་སྟེ། འདུལ་བ་བཞིས་རྣམ་པར་འཕྲུལ་པའི་ཚུལ་སྤྱིར་བསྟན་པ། འདུལ་ཡུལ་འགྲོ་བ་དང་ཆོས་ཀྱི་རང་བཞིན་བྱེ་བྲག་ཏུ་བཤད་པ། འཁོར་འདས་སེམས་དང་ཡེ་ཤེས་ཀྱི་རང་སྣང་དུ་དོན་བསྡུ་བའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དེ་ལྟར་ཐུབ་པ་དྲུག་འཐོ༵ན་ནས༵་ཀྱང༵་འགྲོ་བའི་ལས༵་སོ་སོར་བསགས་ཚུལ་གྱི་དབ༵ང་གི༵ས་འཇིག་རྟེན་གྱི་ཁམས་ཀྱང་ཐ་དད་དུ་སྣང་སྟེ། དེའང་བསྡུ་ན་མགོ་འཕྲེད་ལ་བསྟན་ནས་འགྲོ་བ་སྣྲེལ༵༵་གཞི༵་ད༵ང་གྱེན་དང་ཐུར་ལ་བསྟན་ནས་འགྲོ་བ་ཡས༵་མ༵ན་གྱི༵་འཇི༵ག་རྟེན༵་ཟླུ༵མ་པོ་དང་གྲུ་བཞི་དང་ཟླ་གམ་དང་གྲུ་གསུམ་གཞི་ཕྱལ་བ་དང་སྟེང་གཡོགས་མེད་པ་སྟེ་སྣོད་ཀྱི་བྱེ་བྲག་རྣམ་པ་མི་འདྲ་བ་དྲུག༵་གི༵་རང་བཞིན་གྱིས་ཕྱོག༵ས་བཅུ༵་ཀུན་ཏུ་ཁྱབ་ཅིང་དེ་དག་གི་རྣམ་གྲངས་དང་དབྱེ་བའི་ཚད་ནི་མཐའ༵་ཡས༵་ཤིང་བདེ་སྡུག་དང་ལོངས་སྤྱོད་ལ་སོགས་པའི་རྣམ་པ་མུ༵་མེ༵ད་པས་ཁྱབ་པའི༵་སྟོང༵་གསུ༵མ་གྱི༵་སྟོང༵་ཆེན་པོ༵འི་འཇིག་རྟེན་གྱི་ཁམས་རེ༵་རེ༵ར་རང་རང་གི་འདུལ་བྱེད་ཐུབ༵་པ༵་ཆེ༵ན་པོ༵་བཅོ༵མ་ལྡ༵ན་འད༵ས་རེ༵་རེ༵ས་འདུལ༵་བ༵་རྣམ༵་པ༵་བཞི་བཞི༵ས་འགྲོ༵་བ༵་ལྔ༵འི་དོ༵ན་མཛ༵ད་དེ༵།

དེ་ཡང་བསོད་ནམས་ཀྱིས་འདུལ་བ་དང༌། དོན་ཐམས་ཅད་མངོན་སུམ་དུ་གྱུར་པས་འདུལ་བ་དང༌། རྫུ་འཕྲུལ་ཆེན་པོས་འདུལ་བ་དང༌། རིགས་པས་འདུལ་བའོ། ། དེ་ཡང་ཕལ་པོ་ཆེ་ལས། ལས་ཀྱི་བྱེ་བྲག་བསམ་མི་ཁྱབ། ། དམྱལ་བའི་འཇིག་རྟེན་ཐུར་འཕྱང་ཞིང༌། ། གཤིན་རྗེའི་འཇིག་རྟེན་སྣྲེལ་གཞི་སྟེ། ། བྱོལ་སོང་ལྷ་མི་གྱེན་དུ་འགྲོ། ། ཞེས་སོ། ། དེའང་དུད་འགྲོ་རྣམས་ཀྱང་སྣྲེལ་གཞི་ཉིད་དུ་གཏོགས་པ་སྙམ་མོ། ། དེ་ལྟར་སྟོང་གསུམ་གཅིག་གི་འཇིག་རྟེན་ལའང་སྣྲེལ་གཞི་དང་ཡས་མན་གསུམ་དུ་སྦྱར་བ་ཉིད་དེ་རིགས་ལྔས་བསྡུས་པའི་སྣོད་བཅུད་ནི་སྤྲུལ་པ་སྐུའི་འདུལ་ཞིང་ངོ༌། ། འདིར་ཁ་ཅིག་སྣྲེལ་གཞི་ཕྱོགས་བཞི་དང་ཡས་མན་སྟེང་འོག་སྟེ་འཇིག་རྟེན་དྲུག་ཏུ་འདོད་པ་དེ་དག་གིས་ནི་གཞུང་གི་དོན་ཕྱོགས་ཙམ་ཡང་མ་མཐོང་ངོ༌།། གཉིས་པ་ལ་བཞི་སྟེ། སྐུ་བསོད་ནམས་ཆེན་པོས་མཛད་པ་ཕུན་སུམ་ཚོགས་པས་འདུལ་བ། ཐུགས་མངོན་ཤེས་ཆེན་པོས་མངོན་སུམ་པས་འདུལ་བ། བསམ་གྱིས་མི་ཁྱབ་པ་རྫུ་འཕྲུལ་ཆེན་པོས་འདུལ་བ། གསུང་ཐེག་པ་ལྔར་སྟོན་པ་རིགས་པས་འདུལ་བའོ། ། དང་པོ་ནི་སྐུ་བལྟམ༵ས་པ༵་དང༵༌། ཁྱིམ་སྤངས་ཏེ་ར༵བ་ཏུ་༵བྱུང༵་བ༵་དང༵༌། ནཻ་རནྫཱ་ནའི་འགྲམ་ལ་སོགས་པར་དཀ༵འ་ཐུབ༵་མཛ༵ད་པ༵་ད༵ང༌། རྡོ་རྗེ་གདན་ལ་སང༵ས་རྒྱས༵་པ༵་དང༵༌། བདུད༵་ཀྱི་སྡེ་བཏུ༵ལ་བ༵་ད༵ང༌། ཝཱ་ར་ཎཱ་སཱིར་ཆོ༵ས་ཀྱི༵་འཁོ༵ར་ལོ༵་བསྐོ༵ར་བ༵་དང་༵། གཉན་ཡོད་དུ་ཆོ༵་འཕྲུ༵ལ་ཆེ༵ན་པོ༵་བསྟན༵་པ༵་དང༵༌། གྲོང་ཁྱེར་རྩྭ་མཆོག་ཏུ་མྱ༵་ང༵ན་ལ༵ས་འད༵ས་པ༵། དེ་ལྟར་ཡོངས་སུ་བསྟན་པ་བརྒྱད་དང་ལ༵་སོ༵གས་པའི་ཁོངས་ནས་དགའ་ལྡན་ནས་འཕོ་བ་དང༌། བཟོའི་གནས་ལ་མཁས་པ་དང༌། བཙུན་མོའི་འཁོར་གྱིས་རོལ་བ་དང༌། བྱང་ཆུབ་སྙིང་པོར་གཤེགས་པ་དང༌། རྒྱལ་པོའི་ཁབ་ཏུ་གླང་ཆེན་སྨྱོན་པ་བཏུལ་བ་དང༌། དགའ་ལྡན་དུ་ཡུམ་ལ་ཆོས་གསུངས་པ་དང༌། འབྲོག་གནས་སུ་གནོད་སྦྱིན་ཆེན་པོ་བཏུལ་བ་ལ་སོགས་པ་རྣམས་ཏེ། སྐུའི་རྣམ་པར་འཕྲུལ་བ་ཆེན་པོས་འགྲོ་བ་ཚད་མེད་པ་སྨིན་པ༵ར་མཛད་པའི་ཆོ་འཕྲུལ་ཆེན་པོ་སྟོན༵་པ༵འི་ཐུབ༵་པ༵ས་བསམ་གྱིས་མི་ཁྱབ་པའི་འགྲོ་བ་འདུལ་བའོ།

ཁ་ཅིག་ནི་མཛད་པ་བཅུ་གཉིས་སུ་འདོད་པ་ནི་དེར་མ་ངེས་ཏེ།

 ཆོ་འཕྲུལ་བསྟན་པ་གསུངས་པའི་ཕྱིར་རོ། ། དེའི་ཞར་ལ་གཞན་རྣམས་འཕངས་ཤིང༌། སོགས་པའི་ཁོངས་ནས་བསྡུས་པའི་མཛད་པ་བཅུ་གཉིས་མཚོན་པ་སྟེ་མདོར་ན་སྐུའི་ཆོ་འཕྲུལ་ཆེན་པོས་འགྲོ་བ་འདུལ་བ་ཐམས་ཅད་འདིར་བསྡུའོ། ། གཉིས་པ་ནི། འདས་པ་ལ་སོགས་པའི་དུས༵་བཞི༵་ཀུན༵་ཏུ༵་མཁྱེ༵ན་པས་ཤེས་བྱ་ཐམས་ཅད་མངོན་སུམ་དུ་གཟིགས་པ༵་ནི་སྔོན་གྱི་གནས་ཤེས་པའི་མངོན་པར་ཤེས་པ་སྟེ་ཚེ་རབས་དུ་མ་རྗེས་སུ་དྲན་པ་ལ་དབང་བསྒྱུར་བས་འགྲོ་བ་འདུལ་བའོ། ། དུས་བཞི་མཁྱེན་ལུགས་ནི་པྲ་ཕབ་པའི་རྣམ་པ་མེ་ལོང་དུ་ཤར་བ་ལྟར་མཁྱེན་ཏོ། ། གཞན་ཡང་འགྲོ་བ་རིགས་ལྔའམ་དྲུག་ལ་སོགས་པའི་གདུལ་བྱ་མ་ལུས་པ་ཐམ༵ས་ཅ༵ད་ཀྱི༵་རང་རང་གི་སེམ༵ས་ཀྱི༵་ཉོན་མོངས་པ་དང་རྣམ་པར་རྟོག་པ་ཐམས་ཅད་ཀྱི་རང་བཞིན་དང་སངས་རྒྱས་ཀྱི་མཁྱེན་པའི་ཡེ་ཤེས་ཀྱི་དགོངས་རྒྱུད ༵ ་གཉིས་དུས་དང་གནས་སྐབས་ཀུ༵ན་ཏུ༵་ཐ་མི་དད་པར་མཁྱེ༵ན་པའི་གནད་ཀྱིས་ཕ་རོལ་གྱི་སེམས་ཤེས་པའི་མངོན་ཤེས་མངའ་བ༵་དང་༵། ཡེ་ཤེས་གཟིགས་པ་སྒྲིབ་པ་མེད་པའི་རྫུ༵་འཕྲུ༵ལ་གྱི༵་སྤྱན༵་གྱིས༵་དག་པའི་ཞིང་དང་མ་དག་པའི་འཇིག་རྟེན་གྱི་འགྲོ་བ་འཆི་འཕོ་བ་དང་སྐྱེ་བ་དང་རྣམ་པར་འཕྲུལ་པ་ལ་སོགས་པ་ཐ༵མས་ཅ༵ད་ཀུན༵་ཏུ༵་གཟི༵གས་པ༵་ནི་མངོན་པར་འདུ་བྱེད་པ་ལས་བྱུང་བ་ལྷའི་མིག་གི་མངོན་པར་ཤེས་པས་འདུལ་བའོ། ། རྫུ༵་འཕྲུ༵ལ་གྱི༵་སྙན༵་གྱི༵ས་འཇིག་རྟེན་གྱི་ཁམས་ཐ༵མས་ཅ༵ད་ཀྱི་སྒྲ་སྐད་ཆེ་ཆུང་ཐམས་ཅད་ཀུན༵་ཏུ༵་གས༵ན་པ༵་ནི་ལྷའི་རྣ་བའི་མངོན་པར་ཤེས་པ་སྟེ་དེས་སེམས་ཅན་རྣམས་འདུལ་བའོ། ། སེམས་ཅན་གང་ལ་གང་འདུལ་སྟོན་པའི་རྫུ༵་འཕྲུ༵ལ་གྱི༵་ཚོ༵གས་ཀྱི༵ས་འགྲོ་བའི་མོས་པ་དང་མཐུན་པར་ཀུན༵་ཏུ༵་དོ༵ན་སྤྱོད༵་པ༵་ནི་རྫུ་འཕྲུལ་གྱི་མངོན་པར་ཤེས་པས་འདུལ་བའོ། ། སྒྲིབ་གཉིས་བག་ཆགས་དང་བཅས་པ་མ་ལུས་པ་དབྱིངས་སུ་དག་པའི་ཡེ་ཤེས་ཟ༵ག་པ༵་མེ༵ད་པ༵ས་མཐར་ཕྱིན་ཀུན༵་ཏུ༵་བཟ༵ང་པོ༵འི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་སྤྱོད༵་པ༵་ཡོངས་སུ་རྫོ༵གས་པའི༵་རང་བཞིན་ཟག་པ་ཟད་པའི་མངོ༵ན་པ༵ར་ཤེ༵ས་པ༵ས་འདུལ་བ་སྟེ།

དེ་ལྟར་ན་དྲུག་པོ་དེ་ཤེས་བྱ་ཐམས་ཅད་མངོན་སུམ་དུ་དབང་སྒྱུར་བས་མངོན་པར་ཤེས་པ་ཆེན་པོ་དྲུག ༵ ་སྟེ་ཐུགས་ཀྱིས་འདུལ་བའོ། ། གསུམ་པ་ནི། གདུལ་བྱ་མཐའ་ཡས་པ་ཀུན༵་ཏུ༵་དེའི་སྣང་བ་དང་མཐུན་པའི་སྐུ༵་ཚངས་པ་དང་བརྒྱ་བྱིན་དང་འཁོར་ལོས་སྒྱུར་བ་ལ་སོགས་པ་བས༵མ་གྱི༵ས་མི༵་ཁྱབ༵་པ༵་སྟོན་པ་ད༵ང༌། འགྲོ་བའི་རྒྱུད་ཚད་མེད་པ་ཀུན༵་ཏུ༵་དེ་དག་གི་མོས་པ་དང་མཐུན་པར་འཇུག་པའི་ཐུག༵ས་ཇི་ལྟ་བ་དང་ཇི་སྙེད་པ་མཁྱེན་ནས་དོན་མཛད་ཚུལ་བས༵མ་གྱི༵ས་མི༵་ཁྱ༵བ་པ༵་ད༵ང༌། གདུལ་བྱའི་ཁམས་དང་མོས་པ་མི་འདྲ་བའི་སྤྱོད་ཡུལ་ཀུན༵་ཏུ་༵སྐུ་དང་སྐུའི་ཆ་ལུགས་དང་ཞལ༵་གྱི་དཀྱིལ་འཁོར་མི་འདྲ་བ་ཞི་བ་དང་ཁྲོ་བོ་ལ་སོགས་པ་ཐ་དད་པ་དུ་མར་སྣང་ཞིང་སྐད་ཅིག་སྐད་ཅིག་ལ་རང་རང་གི་སྣང་བ་དང་མཐུན་པར་ཞལ་བསམ༵་གྱིས༵་མི༵་ཁྱབ༵་པ༵་བསྟན་ནས་བདག་ཁོ་ན་ལ་ཐུགས་བརྩེ་བའི་ཕྱིར་བདག་གི་མདུན་ན་བཞུགས་སོ་སྙམ་པ་སྟེ། ཡུམ་ཆེན་མོ་ལས། འཛམ་བུའི་གླིང་གི་སེམས་ཅན་དེ་དག་ནི་བདག་ཅག་ཁོ་ནའི་མདུན་ན་བཞུགས་ནས་ཐུགས་བརྩེ་བའི་ཕྱིར་ཆོས་སྟོན་ཏོ་སྙམ་མོ། ། ཞེས་པས། ལུས་འཕགས་གླིང་དང༌། བ་ལང་སྤྱོད་ནས་འོག་མིན་གྱི་བར་དུ་གསུངས་པ་དང༌། སངས་རྒྱས་མཉམ་སྦྱོར་ལས། རེས་འགའ་ཞི་ལ་རེས་འགའ་དྲག། རེས་འགའ་གདོན་ཆེན་བགེགས་མཛད་དེ། ། དེ་ལ་སོགས་པ་མཐའ་ཡས་མཆོག། རི་དང་སྐྱེ་བོ་ཐམས་ཅད་དོ། ། ཞེས་པ་དང༌། དཔུང་པ་བཟང་པོའི་རྒྱུད་ལས། གང་གི་རང་བཞིན་ཆགས་སྡང་རྣམ་བྲལ་ཡང༌། ། ཆགས་པ་ཅན་ལ་ཆགས་བཅས་ལྟར་སྟོན་ཅིང༌། ། གདུག་པ་འདུལ་ཕྱིར་ཁྲོ་ལ་ཁྲོར་སྟོན་པ། ། ཐབས་ཀྱི་རྣམ་འདྲེན་དེ་ལ་ཕྱག་འཚལ་ལོ། ། ཞེས་པ་ལྟར་རོ། ། དེ་བཞིན་དུ་སྐུ་གཅིག་ལའང་ཞལ་བསམ་གྱིས་མི་ཁྱབ་པ་སྟོན་པ་རྣམས་སོ། ། འགྲོ་བའི་སྐལ་བ་ཇི་ལྟར་ཡོད་པ་ཀུན༵་ཏུ༵་སེམས་ཅན་སོ་སོའི་སྐད་དང་མཐུན་པར་ཆོས་ཀྱི་གསུ༵ང་བས༵མ་གྱིས༵་མི༵་ཁྱབ༵་པ༵་སྒྲོག་པར་སྣང་བ་ད ༵ ང་ལྡ༵ན་པ༵་ནི་ནམ་མཁའི་མཐའ་ཀླས་པར་རྣམ་པར་འཕྲུལ་པ་བས༵མ་གྱི༵ས་མི༵་ཁྱབ༵་པ༵་སྣ་ཚོགས་སུ་འཕྲོ་བས་གྲང༵ས་མེ༵ད་པ༵་དག་གིས།

ཕྱོག༵ས་བཅུ༵ར་གང་ལ་གང་འདུལ་དུ་སྣང༵་བ༵ར་གྱུར༵་ཏོ༵། ། བཞི་པ་གསུང་རིག་པས་འདུལ་བ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ ནོ། ། དང་པོ་ལ་གཉིས་ཏེ། སྒྲ་དོན་དང་དབྱེ་བའོ། ། དང་པོ་ནི། ཡཱ་ནའི་སྒྲ་ལས་ཐེག་པ་སྟེ་གང་ལ་བརྟེན་ནས་བགྲོད་པས་འདོད་པར་ཕྱིན་ཅིང་སྐྱེལ་བ་ཞེས་ཏེ། སྡུད་པ་ལས། ཐེག་པ་འདི་ནི་མཁའ་འདྲ་གཞལ་མེད་ཁང་ཆེན་ཏེ། ། དགའ་སྐྱིད་བདེ་བ་མངོན་པར་ཐོབ་བྱེད་ཐེག་པའི་མཆོག། དེ་གང་ཞོན་ནས་སེམས་ཅན་ཐམས་ཅད་མྱ་ངན་འདའ། ། ཞེས་སོ། ། གཉིས་པ་ལ་གཉིས་ཏེ། སྤྱིར་དབྱེ་བ་དང༌། བྱེ་བྲག་ཏུ་དབྱེ་བའོ། ། དང་པོ་ནི། སྤྱིར་སེམས་ཅན་གྱི་རྒྱུད་ཀྱི་ཉོན་མོངས་པ་འདུལ་བའི་ཕྱིར་སངས་རྒྱས་ཀྱི་ཐུགས་རྗེས་གང་ལ་གང་འདུལ་དུ་བསྟན་པས་ཐེག་པའི་རྣམ་གྲངས་ཀྱང་འདི་ཉིད་ཁོ་ནར་ངེས་སོ་ཞེས་ཆད་པ་མེད་དེ། ལང་ཀར་གཤེགས་པ་ལས། སེམས་ཅན་རྣམས་ནི་ཡོངས་དྲང་ཕྱིར། ། ཐེག་པ་མཐའ་དག་ངས་བཤད་དེ། ། འདི་ཞེས་དམིགས་སུ་ཡོད་མ་ཡིན། ། ཞེས་སོ། ། དེའང་རེ་ཞིག་བསྡུ་ན་འབྲས་བུ་ལ་དགོངས་ཏེ་གཅིག་ཏུ་གསུངས་པ་ནི། དམ་པའི་ཆོས་པདྨ་དཀར་པོ་ལས། ཐེག་པ་གཅིག་སྟེ་གཉིས་སུ་ཡོད་མ་ཡིན། ། ཞེས་པ་དང༌། ཀུན་བྱེད་ལས། ཡོད་ནི་གཅིག་ལས་མེད་པ་ལ། ། ཞེས་སོ། ། ཡང་རྒྱུ་དང་འབྲས་བུ་ལ་དགོངས་ནས་གཉིས་དང༌། ཆེན་པོ་དང་ཆུང་ངུ་ལ་དགོངས་ནས་གཉིས་སུ་གསུངས་ཏེ། དཔལ་འབྱུང་བཞི་ཟད་པའི་རྒྱུད་ལས། རྒྱུ་ཆོས་རྣམས་དང་འབྲས་བུའི་ཕྱིར། ། ཐེག་པ་དེ་ཡང་རྣམ་པ་གཉིས། ། ཞེས་པ་དང༌། ཡེ་སྒྲོན་ལས། ཆེ་ཆུང་རིམ་པའི་བློ་ཡོད་ཕྱིར། ། ཐེག་པའི་གྲངས་ཀྱང་དེ་བཞིན་ཏེ། ། བསྡུ་ན་ཆེ་ཆུང་རྣམ་གཉིས་སོ། ། ཞེས་སོ། ། ཡང་ཆེ་འབྲིང་གི་དབྱེ་བས་ཉན་རང་ཐེག་པ་ཆེན་པོ་སྟེ་གསུམ་དུ་ཡང་གསུངས་ཏེ། མདོ་སྡེ་རྒྱན་ལས། སྦྱོར་བ་དང་ནི་ཚོགས་དག་དང༌། ། བསམ་པ་དང་ནི་བཤད་ཉིད་དང༌། ། སྒྲུབ་པའི་རབ་ཏུ་དབྱེ་བ་ཡིས། ། ཐེག་པ་རྣམ་པ་གསུམ་དུ་འདོད། ། ཅེས་པ་དང༌། གསང་བ་ཐིག་ལེ་ནོར་བུའི་རྒྱུད་ལས།

ཕྱི་ནང་གི་རིམ་པས་ཀྱང་གསུམ་དུ་བཤད་དེ། ཕྱི་ནང་གསང་བའི་ཐེག་པ་གསུམ། ། དམ་པའི་ཆོས་ཀྱང་རབ་ཏུ་གཟུང༌། ། ཞེས་སོ། ། ཡང་རྒྱུའི་ཐེག་པ་གསུམ་འབྲས་བུ་དང་བཞིར་ཡང་བཤད་དེ། འཇམ་དཔལ་སྒྱུ་འཕྲུལ་དྲྭ་བ་ལས། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་པ་དང༌། བམ་བརྒྱད་ལས། བསམ་གྱིས་མི་ཁྱབ་བསྟན་པ་འདི། ། བརྒྱད་ཁྲི་བཞི་སྟོང་རྣམ་གྲངས་ཀྱང༌། ། ཐེག་པའི་སྒོ་ནི་གསུམ་དུ་གསུངས། ། གསང་ཉིད་ཐེག་པར་བསྡུས་དང་བཞི། ། ཞེས་སོ། ། ཡང་རྣམ་གྲངས་བསྡུ་བས་ལྔར་ཡང་བཤད་དེ། འདི་ཉིད་ལས། ཐེག་པ་བཞི་ཡི་ངེས་འབྱུང་ ལ། ། ཐེག་པ་གཅིག་གི་འབྲས་བུར་གནས། ། ཞེས་པ་དང༌། ལང་ཀར་གཤེགས་པ་ལས། ལྷ་ཡི་ཐེག་དང་ཚངས་པའི་ཐེག། དེ་བཞིན་དུ་ནི་ཉན་ཐོས་དང༌། ། དེ་བཞིན་གཤེགས་དང་རང་རྒྱལ་གྱིས། ། ཐེག་པ་ཐ་དད་པ་བཤད་དོ། ། ཞེས་སོ། ། ཡང་རྒྱུ་འབྲས་ཀྱི་གོང་འོག་དབྱེ་བས་དྲུག་ཏུ་ཡང་བཤད་དེ། ཀུན་བྱེད་ལས། ངེས་པ་ཐོབ་པའི་ཐེག་པ་དྲུག། ཅེས་སོ། ། ཡང་བདུན་དུ་ཡང་བཤད་དེ། དཀྱིལ་འཁོར་བསྡུ་བ་ལས། ལྷ་དང་མི་དང་ཉན་ཐོས་དང༌། ། རང་སངས་རྒྱས་དང་བྱང་ཆུབ་སེམས། ། གསང་བ་ཕྱི་དང་ནང་གཉིས་ཏེ། ། དེ་ལྟར་ཐེག་པ་བདུན་དུ་བཤད། ། ཅེས་སོ། ། བརྒྱད་དུ་ཡང་བཤད་དེ། ནམ་མཁའ་ཆེ་ལས། དེ་ལྟར་ཐེག་བརྒྱད་ལས་འདས་པའི། ། ཞེས་སོ། ། དགུར་ཡང་བཤད་དེ། ཀུན་བྱེད་ལས། བྱུང་ནི་ཐེག་པ་དགུ་རུ་བྱུང༌། ། ཞེས་སོ། ། ཡང་སོར་བཞག་ལྷ་མིའི་ཐེག་པ་གཉིས། ཕྱི་རོལ་པའི་སྡེ་ལྔ། ནང་པའི་རིམ་པ་དགུ། འོད་གསལ་རྡོ་རྗེ་སྙིང་པོའི་ཐེག་པ་དང་བཅུ་དྲུག་ཏུ་ཡང་བཤད་དེ། སྙིང་པོ་ཉི་མ་རབ་ཏུ་སྣང་བྱེད་ཀྱི་རྒྱུད་ལས། ཐེག་པའི་དང་པོ་བཅུ་དྲུག་མགོན། ། ཞེས་སོ། ། ཡང་བསམ་གྱིས་མི་ཁྱབ་པར་ཡང་བཤད་དེ། ལང་ཀར་གཤེགས་པ་ལས། ཇི་སྲིད་སེམས་ནི་འཇུག་པའི་བར། ། ཐེག་པའི་མཐའ་ལ་ཐུག་པ་མེད། ། ཅེས་སོ། ། ཡང་གནས་ལུགས་ལ་ཐེག་པ་ཞེས་བཏགས་པ་ཙམ་ལས་གྲུབ་པ་མེད་དེ། དེ་ཉིད་ལས། སེམས་ནི་ནམ་ཞིག་གྱུར་པ་ན།

། ཐེག་པ་མེད་ཅིང་འགྲོ་བའང་མེད། ། ཅེས་སོ། ། མདོར་ན་ཐམས་ཅད་བློའི་རིམ་པ་ལ་སྣང་བ་ཙམ་ལས། བློ་ངོ་བོ་ཉིད་ཀྱིས་དག་པའི་རྣལ་འབྱོར་པ་རྣམས་ལ་ནི། ཐེག་པ་ཞེས་པའང་གཞི་ནས་མེད་པས། ནམ་མཁའ་བཞིན་དུ་ཤེས་པར་བྱའོ། ། གཉིས་པ་བྱེ་བྲག་ཏུ་དབྱེ་བ་ལ་ལྔ་སྟེ། ལྷ་མིའི་ཐེག་པ། ཉན་ཐོས། རང་སངས་རྒྱས། བྱང་ཆུབ་སེམས་དཔའ། གསང་སྔགས་ཀྱི་ཐེག་པའོ། ། དང་པོ་ལ་གཉིས་ཏེ། ངེས་ཚིག་དང༌། དབྱེ་བའོ། ། དང་པོ་ནི། མ་ནུ་ཤ་ཡཱ་ན་ཞེས་པའི་སྒྲ་ལས་མིའི་ཐེག་པ་དང༌། དྷེ་བ་ཡཱ་ན་ལས་ལྷའི་ཐེག་པའོ། ། དབྱེ་བ་ལ་གཉིས་ལས། མིའི་ཐེག་པ་ནི་མི་དགེ་བ་བཅུ་སྤངས་ཏེ་དགེ་བ་བཅུ་སྤྱད་པས་མཐོ་རིས་ཀྱི་མིར་སྐྱེའོ། ། དེ་ལ་དགེ་བ་བཅུ་ནི་མི་དགེ་བཅུ་སྤངས་པའི་དགེ་བའི་ཆ་ནས་བཏགས་སོ། ། དེ་ཡང་སྲོག་གཅོད། མ་བྱིན་ལེན། འདོད་ལོག་གསུམ་ནི་ལུས་དང༌། རྫུན། ཕྲ་མ། ངག་འཁྱལ། ཚིག་རྩུབ་བཞི་ནི་ངག་དང༌། བརྣབ་སེམས། གནོད་སེམས། ལོག་ལྟ་གསུམ་ནི་ཡིད་ཀྱི་མི་དགེ་བ་སྟེ་དེ་དག་སྤང་བའོ། ། ལྷའི་ཐེག་པ་ནི་དགེ་བ་བཅུ་ཉིད་ཆེར་གོམས་པས་འདོད་ལྷ་རིགས་དྲུག་དང༌། བསམ་གཏན་བཞི་ལས་གཟུགས་ཁམས་གནས་རིས་བཅུ་བདུན་དང༌། གཟུགས་མེད་བཞིས་གཟུགས་མེད་སྐྱེ་མཆེད་མུ་བཞིར་སྐྱེ་བ་སྟེ། ལེ་ལག་ལས། དགེ་བཅུ་སྤྱོད་ཅིང་མི་དགེ་སྤོང་བྱེད་པ། ། འདོད་པའི་ལྷ་དང་མི་རུ་སྐྱེ་བའི་རྒྱུ། ། ཚད་མེད་བཞི་སྤྱོད་མི་གཡོ་སྒོམ་བྱེད་པ། ། ཚངས་གནས་ལ་སོགས་སྐྱེ་བའི་རྒྱུ་ཡིན་ནོ། ། ཞེས་སོ། ། དེའང་གཞི་དགེ་སྡིག་བླང་དོར་ཤེས་པ་ལ་འཇུག་ཅིང་བསམ་གཏན་གཟུགས་མེད་ཀྱི་རང་བཞིན་ཤེས་པ། ལམ་དགེ་བ་བཅུ་ལ་སྤྱོད་པ། འབྲས་བུ་སོ་སོའི་གནས་སུ་སྐྱེས་པའོ། ། གཉིས་པ་ཉན་ཐོས་ཀྱི་ཐེག་པ་ལ་ཡང་གཉིས་ལས། ངེས་ཚིག་ནི་ཤྲ་བ་ཀའི་སྒྲ་ལས་ཐོས་སྒྲོགས་ཞེས་པས་སྟོན་པ་ལ་ཆོས་ཉན་པ་གཞན་ལ་བརྗོད་པར་མཚོན་པའོ། ། དབྱེ་བ་ལ་གསུམ་ལས། གཞི་ཕུང་པོ་དང་གཞན་ལ་གང་ཟག་གི་བདག་དང་ང་ཡིར་འཛིན་པ་མེད་པ་དང༌།

དངོས་པོ་གཟུང་བ་རགས་པ་ཀུན་རྫོབ་དང༌། རྡུལ་ཕྲན་ཆ་མེད་དོན་དམ་དང༌། སེམས་ཀྱི་རྒྱུན་ཀུན་རྫོབ་དང༌། སྐད་ཅིག་དོན་དམ་པའི་བདེན་པར་གཏན་ལ་ཕབ་ནས་བསླབ་པ་གསུམ་ལ་གནས་པའོ། ། ལམ་ནི་ཚོགས་ལམ་ཆུང་ངུ་འབྲིང་ཆེན་པོར་དྲན་པ་ཉེར་བཞག་བཞི། ཡང་དག་སྤོང་བ་བཞི། རྫུ་འཕྲུལ་གྱི་རྐང་པ་བཞི་སྒོམ་ཞིང༌། སྦྱོར་ལམ་དྲོད་དང་རྩེ་མོ་གཉིས་སུ། དད་པ། བརྩོན་འགྲུས། དྲན་པ། ཏིང་ངེ་འཛིན། ཤེས་རབ་ཀྱི་དབང་པོ་ལྔ་དང༌། བཟོད་པ་ཆོས་མཆོག་གཉིས་སུ་དད་པ་ལ་སོགས་པའི་སྟོབས་ལྔ་སྒོམ་ཞིང༌། མཐོང་ལམ་དུ་དྲན་པ་དང༌། ཆོས་རབ་ཏུ་རྣམ་པར་འབྱེད་པ་དང༌། བརྩོན་འགྲུས་དང༌། དགའ་བ་དང༌། སྦྱོངས་པ་དང༌། ཏིང་ངེ་འཛིན་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་བསྒོམ་པའོ། ། དེ་ནས་སྒོམ་ལམ་དུ་ཡང་དག་པའི་ལྟ་བ། རྟོག་པ། ངགལས་ཀྱི་མཐའ། འཚོ་བ། རྩོལ་བ། དྲན་པ། ཏིང་ངེ་འཛིན་ཡང་དག་པའི་འཕགས་པའི་ལམ་ཡན་ལག་བརྒྱད་བསྒོམ་པའོ། ། འབྲས་བུ་ནི་ལྷག་བཅས་ལྷག་མེད་ཐོབ་ནས་ཞི་བའི་དབྱིངས་སུ་གནས་པའོ། ། དེ་ཡང་གཙོ་བོར་བདེན་པ་བཞི་ལ་བླང་དོར་དུ་བྱེད་པས། མཐོང་ལམ་སྐད་ཅིག་བཅུ་དྲུག་ལ་སོགས་པ་ས་གོང་མ་ཐོབ་ཅིང་རྒྱུན་ཞུགས་ཕྱིར་འོང་ཕྱིར་མི་འོང་དགྲ་བཅོམ་གྱི་འབྲས་བུ་མངོན་དུ་བྱེད་པ་སྟེ། ལེ་ལག་ལས། བདེན་བཞིའི་དོན་རྟོགས་རབ་ཏུ་སྤོང་བ་ཡི། ། ཡེ་ཤེས་བཅུ་དྲུག་ཆ་སྦྱངས་རབ་ཞི་བའི། ། རྒྱུན་ཞུགས་ལ་སོགས་རིམ་པས་སྦྱངས་ནས་ནི། ། ཉོན་མོངས་དགྲ་རྣམས་ཞི་བའི་ས་རུ་འགྲོ། ། ཞེས་སོ། ། གསུམ་པ་རང་སངས་རྒྱས་ཀྱི་ཐེག་པ་ལ་ཡང་གཉིས་ལས། ངེས་ཚིག་ནི་པྲ་ཏྱ་ཀ་བུདྡྷ་ཞེས་པ་སྟེ། པྲ་ཏྱ་ཀ་སོ་སོ་རང་རང་བུདྡྷ་སངས་རྒྱས་ཏེ་སྲིད་པ་ཐ་མའི་ཚེ་སློབ་དཔོན་གྱིས་གདམས་ངག་སྟོན་པ་ལ་མི་ལྟོས་པར་ལམ་གྱི་རྟོགས་པ་རང་བྱུང་དུ་རྒྱུད་ལ་སྐྱེས་ནས་བྱང་ཆུབ་མངོན་དུ་བྱེད་པའོ། ། དེའང་ཚོགས་ན་སྤྱོད་པ་ཆེ་བ། ཆུང་བ། བསེ་རུ་ལྟར་གཅིག་པུར་གནས་པ་གསུམ་ཡོད་པའོ།

། དེའི་ཐེག་པ་ལ་དབྱེ་ན་གསུམ་ལས། གཞི་ཕྱི་དང་ནང་གི་ཆོས་རྣམས་རྟེན་འབྲེལ་ལུགས་སུ་འཇུག་པས་འཁོར་བ་དང༌། ལུགས་ལས་ལྡོག་པས་མྱ་ངན་ལས་འདས་པ་ཐོབ་པར་ཤེས་ནས་གང་ཟག་གི་བདག་དང༌། ཕྱི་གཟུང་བ་རང་བཞིན་མེད་པར་རྟོགས་པ་སྟེ། མངོན་རྟོགས་རྒྱན་ལས། གཟུང་དོན་རྟོག་པ་སྤང་ཕྱིར་དང༌། ། འཛིན་པ་མི་སྤོང་ཕྱིར་དང་ནི། ། རྟེན་གྱི་བསེ་རུ་ལྟ་བུའི་ལམ། ། ཡང་དག་བསྡུས་པར་ཤེས་པར་བྱ། ། ཞེས་སོ། ། ལམ་ནི་བྱང་ཆུབ་ཀྱི་ཆོས་སུམ་ཅུ་རྩ་བདུན་ཉན་ཐོས་ལྟར་བསྒོམ་པའི་སྟེང་དུ་རྟེན་འབྲེལ་བསྒོམས་པས་ཁྱད་པར་དུ་འཕགས་སོ། ། འབྲས་བུ་ནི་ནམ་ཞིག་བྱང་ཆུབ་ཐོབ་ནས་སེམས་ཅན་ལ་སྒྲས་ཆོས་མི་སྟོན་ཞིང་བརྡས་བསྟན་པས་གོ་བར་བྱེད་ཅིང་མྱ་ངན་ལས་འདའ་བ་སྟེ། ལེ་ལག་ལས། ཕྱི་ནང་རྟེན་འབྲེལ་མིག་ཡོར་ཚུལ་ཤེས་ཤིང༌། ། དངོས་པོ་གཟུགས་ལ་ཐོག་མེད་རབ་ཏུ་ འཇུག། དགེ་བཤེས་མི་སློབ་རང་གི་རིག་པས་རྟོགས། ། བྱང་ཆུབ་སར་འགྲོ་ཡིད་བཞིན་བདེ་བའི་མཆོག། ཅེས་སོ། ། དེའི་དགྲ་བཅོམ་གྱི་ས་ལ་འབྲས་བུ་ཡིད་བཞིན་བདེ་བ་མཆོག་གི་ས་ཞེས་བྱའོ། ། བཞི་པ་བྱང་ཆུབ་སེམས་དཔའི་ཐེག་པ་ལའང་གཉིས་ལས། ངེས་ཚིག་ནི་བོ་དྷི་ས་ཏྭ་ཞེས་པའི་སྒྲས་བྱང་ཆུབ་སེམས་དཔའ་སྟེ། སངས་རྒྱས་འདོད་པ་ལ་རྟེན་དམན་པ་ཟིལ་གྱིས་གནོན་ཞིང་སྙིང་སྟོབས་ཆེན་པོས་འགྲོ་བ་སྒྲོལ་བའི་གོ་ཆ་བགོས་པ་སྟེ། སྡུད་པ་ལས། བློ་ཆེ་བ་དང་གཏོང་བ་ཆེ་དང་སེམས་པ་ཆེ། ། གོ་ཆ་ཆེན་པོ་བགོས་ཤིང་བདུད་ཀྱི་སྒྱུ་འདུལ་བ། ། རྒྱུ་དེ་ཡིས་ནི་བྱང་ཆུབ་སེམས་དཔའ་ཞེས་བརྗོད་དོ། ། ཞེས་སོ། ། དབྱེ་ན་གསུམ་ལས། གཞི་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་བཞིན་མེད་པ་གཟུགས་བརྙན་དང་འདྲ་བར་རྟོགས་ཤིང༌། གང་ཟག་གི་བདག་དང༌། ཕྱི་གཟུང་བ་དང༌། ནང་འཛིན་པའི་སེམས་ཏེ་ཆོས་ཀྱི་བདག་གིས་སྟོང་བས་བདག་གཉིས་ཀྱྀས་སྟོང་པའི་ཚུལ་ཁོང་དུ་ཆུད་ནས། སྨོན་པ་དང་འཇུག་པའི་ངོ་བོ་བྱང་ཆུབ་ཀྱི་སེམས་གཉིས་སྐྱེད་པར་བྱེད་པའོ།

། ལམ་ནི་ཆོས་སུམ་ཅུ་རྩ་བདུན་དང་སྤྱོད་པ་ཕ་རོལ་ཏུ་ཕྱིན་པ་དྲུག་གམ་བཅུ་ལ་སློབ་ཅིང་ས་བཅུ་སྦྱོང་བའོ། ། བཅུ་ནི་ཕ་རོལ་ཏུ་ཕྱིན་པ་དྲུག་གི་སྟེང་དུ་ཐབས། སྟོབས། སྨོན་ལམ། ཡེ་ཤེས་ཀྱི་ཕ་རོལ་ཏུ་ཕྱིན་པ་སྟེ་ཤེས་རབ་ཀྱི་ཕ་རོལ་ཏུ་ཕྱིན་པའི་ནང་དུ་འདུའོ། ། འབྲས་བུ་རྣམ་པ་ཐམས་ཅད་མཁྱེན་པའི་སངས་རྒྱས་བཅུ་གཅིག་ཀུན་ཏུ་འོད་ཀྱི་ས་ལ་བཞུགས་ནས་དོན་གཉིས་ལྷུན་གྱིས་གྲུབ་པ་སྟེ། ལེ་ལག་ལས། བདག་མེད་གཉིས་རྟོགས་ཕ་རོལ་ཕྱིན་རྫོགས་པའི། ། ས་བཅུ་རིམ་གྱིས་བགྲོད་པའི་རྣལ་འབྱོར་པ།

 ། སངས་རྒྱས་སར་འགྲོ་གོ་འཕང་ཐོབ་པའི་ལམ། ། བདེན་པ་གཉིས་ཀྱིས་རབ་ཏུ་ཐོབ་པར་འགྱུར། ། ཞེས་སོ། ། དེ་ལ་བདེན་པ་གཉིས་ནི། དོན་དམ་པ་དང༌། ཀུན་རྫོབ་ཀྱི་བདེན་པའོ། ། ཀུན་རྫོབ་ཀྱི་བདེན་པ་ནི་སྣང་སྲིད་འཁོར་འདས་ཀྱི་ཆོས་སྣ་ཚོགས་སུ་སྣང་བ་ཡིན་ལ། དོན་དམ་པའི་བདེན་པ་ནི་སེམས་ཉིད་དང་ཆོས་ཉིད་སྤྲོས་པ་ཐམས་ཅད་ཉེ་བར་ཞི་ཞིང་བློས་བསམ་པའི་ཡུལ་ལས་འདས་པ་སྟེ། སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་འདོད། ། ཅེས་སོ། ། དེའང་དབུ་མ་རང་རྒྱུད་པ་ནི་ཆོས་ཐམས་ཅད་ཀུན་རྫོབ་ཏུ་སྣང་ལ། དེ་ཡང་བརྟགས་ན་དོན་དམ་པར་རང་བཞིན་མེད་པར་འདོད་དེ། དབུ་མ་བདེན་གཉིས་ལས། ཀུན་རྫོབ་འདི་ལྟར་སྣང་བ་འདི། ། རིག་པས་བརྟགས་ན་འགའ་མི་རྙེད། ། མ་རྙེད་པ་ནི་དོན་དམ་སྟེ། ། ཡེ་ནས་གནས་པའི་ཆོས་ཉིད་དོ། ། ཞེས་སོ། ། དབུ་མ་ཐལ་འགྱུར་བ་ནི་དཔྱད་རུང་མ་དཔྱད་རུང་དུས་གཏན་དུ་ཆོས་ཐམས་ཅད་སྤྲོས་པ་ཉེ་བར་ཞི་བ་ཁས་ལེན་ཐམས་ཅད་དང་བྲལ་བར་འདོད་དེ། འཇུག་པ་ལས། ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། ། ཀུན་རྫོབ་ཀྱང་ནི་བདག་གིས་ཁས་མ་བླངས། ། ཞེས་པ་དང༌། རྩ་བ་ཤེས་རབ་ལས། སྤྲོས་པ་རྣམས་ཀྱིས་མ་སྤྲོས་པ། ། དེ་ནི་དེ་ཡི་མཚན་ཉིད་དོ། ། ཞེས་པ་དང༌། གང་གིས་རྟེན་ཅིང་འབྲེལ་བར་འབྱུང༌། ། འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞི་བསྟན་པ། ། རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཕྱག་འཚལ་ལོ། ། ཞེས་སོ། ། ཀུན་རྫོབ་ལ་དབྱེ་ན་སྣང་ལ་དོན་བྱེད་མི་ནུས་པ་ཆུ་ཟླ་ལྟ་བུ་ལོག་པའི་ཀུན་རྫོབ་དང་སྣང་ལ་དོན་བྱེད་ནུས་པ་ཡང་དག་ཀུན་རྫོབ་ནམ་མཁའི་ཟླ་བ་ལྟ་བུ་སྟེ། བདེན་གཉིས་ལས། སྣང་དུ་འདྲ་ཡང་དོན་བྱེད་དག། ནུས་པའི་ཕྱིར་དང་མི་ནུས་ཕྱིར། ། ཡང་དག་ཡང་དག་མ་ཡིན་པའི། ། ཀུན་རྫོབ་ཀྱི་ནི་དབྱེ་བའང་བྱས།

། ཞེས་སོ། ། དཔྱད་ན་ཡང་དག་དང་ལོག་པ་གཉིས་ཀ་ཡང་སྣང་བར་མཉམ་ཞིང༌། གཞིགས་ན་དོན་ལ་མ་གྲུབ་པས་མཉམ་པའི་ཕྱིར་འཁོར་འདས་སྣང་སྲིད་ཐམས་ཅད་ད་ལྟ་ཉིད་ནས་རྣམ་དབྱེ་མེད་པར་མཉམ་པ་ཉིད་དུ་གནས་སོ། ། དོན་དམ་བློ་ལས་འདས་པས་ངོ་བོ་ལ་དབྱེ་བ་མེད་ཀྱང་བློས་ཅུང་ཟད་དབྱེ་ན། ཆོས་རྣམས་རང་གི་ངོ་བོ་ཉིད་ཀྱིས་སྟོང་པ་དེ་ནི་གཤིས་ཀྱི་དོན་དམ་ཡིན་ཏེ། མདོ་ལས། རབ་འབྱོར་འདི་ལྟ་སྟེ་དཔེར་ན་ནམ་མཁའི་ཁམས་ལ་འགའ་ཞིག་གིས་བསྔགས་པ་བརྗོད་ཅིང༌། འགའ་ཞིག་གིས་བསྔགས་པ་མ་ཡིན་པ་བརྗོད་ན་གང་བའམ་བྲི་བ་མེད་དོ། ། དེ་བཞིན་དུ་དེ་བཞིན་གཤེགས་པ་རྣམས་ཀྱིས་ཆོས་རྣམས་ཀྱི་ངོ་བོ་ཉིད་དོན་དམ་པ་གཅིག་པུ་ཞི་བའི་རང་བཞིན་བརྗོད་ཅིང༌། གཞན་མུ་སྟེགས་བྱེད་ཀུན་ཏུ་རྒྱུ་རྣམས་ཀྱིས་རྟག་པ་ཐེར་ཟུག་པའི་ཆོས་སུ་བསྟན་ཡང༌། ཡང་དག་པའི་དེ་བཞིན་ཉིད་ལ་གཉིས་སུ་གྱུར་པ་མེད་དོ། ། ཞེས་སོ། ། རྣལ་འབྱོར་པས་དོན་དེ་ཉིད་བསྒོམས་པས་སྤྲོས་པ་དང་བྲལ་བའི་བློ་སྐྱེས་པ་ནི་རྣམ་གྲངས་པའི་དོན་དམ་ཞེས་བྱ་སྟེ། བདེན་གཉིས་ལས། སྐྱེ་ལ་སོགས་པ་བཀག་པ་ཡང༌། ། ཡང་དག་པ་དང་མཐུན་ཉིད་བཞེད། ། སྐྱེ་མེད་སྤྲོས་ཀུན་ཞི་བ་ལ། ། དོན་དམ་པ་ཡི་བརྡའ་མཛད་དོ། ། ཞེས་སོ། ། འདི་ཉིད་བློའི་ཡུལ་ཡིན་པས་ཀུན་རྫོབ་བདེན་པ་མཚན་ཉིད་པ། དོན་དམ་བདེན་པ་བཏགས་པ་བར་བཤད་ དོ། ། ལྔ་པ་གསང་སྔགས་ཀྱི་ཐེག་པ་ལ་གཉིས་ཏེ། ཕྱི་པ་དང༌། ནང་པའོ། ། ཕྱི་པ་ལ་གསུམ་ལས། བྱ་བའི་རྒྱུད་ལ་གཉིས་ལས། ངེས་ཚིག་ནི་ཀྲཱི་ཡ་སྟེ་ཁྲུས་དང་གཙང་སྦྲ་གཙོ་བོར་སྟོན་པས་བྱ་བའི་རྒྱུད་ཅེས་སོ། ། དབྱེ་ན་གསུམ་ལས། གཞི་ཆོས་རྣམས་ངོ་བོ་ཉིད་མེད་པར་རྟོགས་ནས་ལྷ་ཡེ་ཤེས་སེམས་དཔའ་རྒྱལ་པོ་ལྟ་བུར་ལྟ་བ་ལས་དངོས་གྲུབ་འདོད་པའི་གཞི་བྱེད་དོ། ། ལམ་ནི་ལྷ་བསྐྱེད་ནས་མཆོད་པ་འབུལ་བའི་དེ་ཁོ་ན་ཉིད་ལ་སོགས་པས་དཀའ་སྤྱད་གཙང་སྦྲའི་རང་བཞིན་ལ་བརྟེན་ནོ། ། འབྲས་བུ་ནི་མི་ཚེ་བཅུ་དྲུག་ན་སངས་རྒྱས་ཀྱི་བྱང་ཆུབ་ཐོབ་པར་འདོད་དེ།

ཀུན་བྱེད་ལས། ཀྲཱི་ཡས་བདག་དང་ལྷ་གཉིས་རྗེ་ཁོལ་ཚུལ། ། མི་ཚེ་བཅུ་དྲུག་འབད་པས་གྲོལ་བར་འདོད། ། ཅེས་སོ། ། སྤྱོད་པའི་རྒྱུད་ལའང་གཉིས་ལས། ངེས་ཚིག་ཨུ་པ་ཡ་སྟེ་སྤྱོད་པ་ཀྲཱི་ཡ་དང་མཐུན་ཞིང་སྒོམ་པ་ཡོ་ག་དང་མཐུན་པས་གཉིས་བཅས་ཀྱི་ཐེག་པ་ཞེས་བྱའོ། ། དབྱེ་ན་གསུམ་ལས་གཞི་ངོ་བོ་ཉིད་མེད་པའི་ཤེས་རབ་དང་བདག་དང་ལྷ་གཉིས་དམ་ཚིག་པ་དང་ཡེ་ཤེས་པའི་ཚུལ་དུ་མཉམ་པོར་འདོད་པའི་ཐབས་ལས་དངོས་གྲུབ་འདོད་པ་རྟོགས་པའོ། ། ལམ་ནི་དེ་ལྟར་བསྒོམ་ཞིང་ཀྲཱྀ་ཡ་ལྟར་གཙང་སྦྲ་སྤྱོད་པས་མི་ཚེ་བདུན་ན་གྲོལ་བར་འདོད་པ་ནི་འབྲས་བུ་སྟེ། སྔ་མ་ལས། ཨུ་པས་བདག་དང་ལྷ་གཉིས་མཉམ་པོར་མཐོང༌། ། གྲོགས་པོའི་ཚུལ་གྱིས་དངོས་གྲུབ་སྟེར་རེ་བ། ། མི་ཚེ་བདུན་ན་གྲོལ་བའི་འབྲས་བུ་འདོད། ། ཅེས་སོ། ། རྣལ་འབྱོར་གྱི་རྒྱུད་ལའང་གཉིས་ལས། ངེས་ཚིག་ནི་ཡོ་ག་སྟེ། སེམས་ཀྱི་སྒོམ་པ་གཙོ་ལ་སྤྱོད་པ་གྲོགས་སུ་འདོད་པའོ། ། དབྱེ་ན་གསུམ་ལས། གཞི་ནི་ངོ་བོ་ཉིད་མེད་པའི་ཤེས་རབ་དང༌། བདག་ལྷར་གསལ་བ་ལ་ཡེ་ཤེས་པ་ཆུ་ལ་ཆུ་བཞག་པ་ལྟར་གནས་པས་གཞི་བྱེད་པའོ། ། ལམ་ནི་དེ་ལྟར་བསྒོམ་ཞིང་གཙང་སྦྲ་ཀུན་ཏུ་སྤྱོད་པ་གྲོགས་སུ་ལྡན་པས། འབྲས་བུ་མི་ཚེ་གསུམ་ན་སྟུག་པོ་བཀོད་པའི་སར་གྲོལ་བར་འདོད་དེ། སྔ་མ་ལས། ཡོ་ག་སྟུག་པོ་བཀོད་འདོད་པ། ། མི་ཚེ་གསུམ་ན་གྲོལ་བར་འདོད། ། ཅེས་སོ། ། གསང་སྔགས་ནང་པ་ལ་ཡང་གསུམ་ལས། རྣལ་འབྱོར་ཕའི་རྒྱུད་ལའང་གཉིས་ལས། ངེས་ཚིག་ནི་མ་ཧཱ་ཡོ་གའི་སྒྲ་ལས་ཐབས་ཤེས་ཀྱི་རྣལ་འབྱོར་བསྐྱེད་པ་དང་རླུང་གཙོ་བས་གྲོལ་བར་འདོད་དོ། ། དབྱེ་ན་གསུམ་ལས། གཞི་ཡེ་ནས་དག་པས་ལྷའི་དཀྱིལ་འཁོར་དང་རླུང་གི་བྱེད་པ་ལ་སོགས་པའོ། ། ལམ་ནི་དེ་དག་བསྒོམ་པའོ། ། འབྲས་བུ་ནི་ཚེ་འདི་ཉིད་དུ་གྲོལ་བར་འདོད་པ་སྟེ། ཡེ་ཤེས་རོལ་པ་ལས། བསྐྱེད་དང་རྫོགས་པའི་རིམ་པ་ལས། ། ཡེ་ཤེས་རླུང་གི་ལས་བྱེད་ཅིང༌། ། ནམ་མཁའི་འཇོ་བ་རབ་རྫོགས་པས།

། ཚེ་གཅིག་གིས་ནི་རབ་གྲོལ་ལོ། ། ཞེས་སོ། ། ཤེས་རབ་མའི་རྒྱུད་ལའང་གཉིས་ལས། ངེས་ཚིག་ནི་ཨ་ནུ་ཡོ་ག་སྟེ་ཤེས་རབ་རྫོགས་པའི་རིམ་པ་དབྱིངས་དང་ཡེ་ཤེས་གཉིས་མེད་དུ་འདོད་པའོ། ། དབྱེ་ན་གསུམ་ལས། གཞི་ཡེ་ནས་དག་པ་ལྷའི་རང་བཞིན་དབྱིངས་དང་ཡེ་ཤེས་གཉིས་སུ་མེད་པའོ། ། ལམ་དེ་ཉིད་བསྒོམ་པའོ། ། འབྲས་བུ་ཚེ་འདིར་བདེ་བ་ཆེན་པོའི་སྐུ་མངོན་དུ་བྱེད་པ་སྟེ། ཐིག་ལེ་མཆོག་གི་རྒྱུད་ལས། འོད་གསལ་བ་ཡི་སེམས་ཉིད་ནི། ། དབྱིངས་དང་ཡེ་ཤེས་གཉིས་མེད་པར། ། བདེ་བ་ཆེ་དེ་སུ་སྒོམ་པ། ། འབྲས་བུ་ཚེ་འདིར་རྫོགས་སངས་རྒྱས། ། ཞེས་སོ། ། གཉིས་སུ་མེད་པའི་རྒྱུད་ལའང་གཉིས་ལས། ངེས་ཚིག་ནི་ཨ་ཏིའི་སྒྲ་ལས་སྐྱེ་བ་མེད་པའི་ངོ་བོ་ཉིད་དམ་ཀུན་གྱི་སྙིང་པོ་ལ་འཇུག་པས་ཆོས་ཐམས་ཅད་ཡེ་ནས་སངས་རྒྱས་པའི་དོན་ཏོ། ། དབྱེ་ན་གསུམ་ལས། གཞི་སྣང་སྲིད་འཁོར་འདས་ཀྱི་ཆོས་སོ་ཅོག་ཡེ་ནས་སངས་རྒྱས་པའི་རང་བཞིན་ནོ། ། ལམ་བསྐྱེད་རྫོགས་གཉིས་སུ་མེད་པ་བླང་དོར་རེ་དོག་ལས་འདས་པར་བྱེད་པའོ། ། འབྲས་བུ་ལྷུན་རྫོགས་ཀུན་ཏུ་བཟང་པོའི་ས་ལ་ད་ལྟ་ཉིད་ནས་གནས་པ་མཐར་ཕྱིན་པར་བྱེད་པ་སྟེ་ཐེག་པ་འདིར་ཐམས་ཅད་རྫོགས་པ་ཉིད། ལེ་ལག་ལས། མཉམ་ཉིད་དོན་རྟོགས་རང་རིག་རྒྱལ་པོ་དང༌། ། བླ་མེད་དོན་རྟོགས་ཐབས་ཆེན་འདི་དག་ཏུ། ། རྒྱ་མཚོ་ཆེན་པོར་ཆུ་ཀླུང་ཀུན་འབབ་ལྟར། ། རྣམ་ཐར་ཐེག་པ་བསམ་ཡས་མ་ལུས་འདུས། ། ཞེས་སོ། ། དེ་དག་གིས་སྤྱིའི་དོན་བཤད་ཟིན་ཏོ། ། ༈ གཉིས་པ་གཞུང་གི་དོན་ལ་གསུམ་སྟེ། ཐེག་པའི་དབྱེ་བ། གང་གི་གཉེན་པོར་གསུངས་ཚུལ། དེ་དག་གི་དོན་བཤད་པའོ། ། དང་པོ་ནི། སྤྲུལ་པ་སྐུའི་གསུང་རབ་ཕུན་སུམ་ཚོགས་པ་ཐ༵མས་ཅ༵ད་ཀྱ༵ང་ཐེག་པ་ལྔར་བསྟན་པ་འདི༵་ལྟ༵་སྟེ༵། སེམས་ཅན་རྣམས་འདུ༵ལ་བའི༵་དབ༵ང་གི༵ས་བསམ་གཏན་བཞི་དང་གཟུགས་མེད་པ་བཞི་དང༌། དགེ་བ་བཅུ་བསྟན་པ་གཟུགས་མེད་དང་གཟུགས་དང་འདོད་པའི་ཁམས་ཀྱི་ལྷའི༵་ཐེག་པ་དང༵་དགེ་བ་བཅུ་ཉིད་མིའི༵་ཐེག༵་པ༵་དང༵༌།

བདེན་པ་བཞིའི་རང་བཞིན་སྤོང་ལེན་དུ་བྱེད་པའི་དམིགས་ཡུལ་ཆོས་དང་ཆོས་སུམ་ཅུ་རྩ་བདུན་བསྒོམས་པས་དགྲ་བཅོམ་མངོན་དུ་བྱེད་པ་ཉན༵་ཐོས༵་ཀྱི༵་ཐེག༵་པ༵་དང༵༌། རྟེན་འབྲེལ་དང་ལམ་ལྔ་བསྒོམས་པས་ཡིད་བཞིན་བདེ་བ་མཆོག་གི་སར་བགྲོད་པ་རང༵་ས༵ངས་རྒྱས༵་ཀྱི༵་ཐེག༵་པ༵་དང༵༌། བདག་མེད་གཉིས་དང་ཕ་རོལ་ཏུ་ཕྱིན་པ་བཅུས་སངས་རྒྱས་མངོན་སུམ་དུ་བྱེད་པ་བྱང༵་ཆུབ༵་སེ༵མས་དཔའི༵་ཐེག༵་པ༵་དང༵༌། ཆོས་ཐམས་ཅད་དཀྱིལ་འཁོར་གསུམ་དུ་ཤེས་ཤིང་ལམ་ཟབ་མོ་བསྒོམས་པས་ཚེ་འདིར་གྲོལ་བ་གས༵ང་སྔག༵ས་བླ༵་ན༵་མེ༵ད་པ༵འི་ཐེ༵ག་པ༵ས་ཞེས་སོ། ། གཉིས་པ་ནི། འགྲོ་བའི་རྒྱུད་ཀྱི་མ༵་རི༵ག་པ༵འི་རྣ༵མ་པ༵ར་རྟོག༵་པ༵ས་བསྐྱེ༵ད་པའི༵་ཉོན༵་མོ༵ངས་པ ༵ ་འདོད་ཆགས་ཞེ་སྡང་གཏི་མུག་ཆ་མཉམ་པ་ཉི་ཁྲི་ཆིག་སྟོང་སྟེ་ཉོན་མོངས་པ་སྟོ༵ང་ཕྲག༵་བརྒྱད༵་ཅུ༵་རྩ༵་བཞི༵འི་གཉེན༵་པོ༵ར། འདུལ་བ་མདོ་སྡེ་མངོན་པ་སྡེ་སྣོད་གསུམ་ཆ་མཉམ་པ་སྔགས་ཀྱི་སྡེ་སྣོད་ཉི་ཁྲི་ཆིག་སྟོང་ཆིག་སྟོང་སྟེ་ཆོ༵ས་ཀྱི་སྒོ་མོ་སྟོང༵་ཕྲག༵་བརྒྱ༵ད་ཅུ༵་རྩ༵་བཞི༵་རང་བྱུང་གི་ཡེ་ཤེས་ལས་འཕྲོས་པའི་སྟོན་པ་རྣམས་ཀྱིས་གདུལ་བྱའི་སྣང་བ་དང་མཐུན་པར་སྔར་ཡང་གསུ༵ངས་སོ༵། ། ད་ལྟར་ཡང་ཕྱོགས་བཅུ་མཐའ་ཡས་མུ་མེད་པའི་འཇིག་རྟེན་ན་གསུང་ངོ༌། ། མ་འོངས་པ་ནའང་གསུང༵་བ༵ར་འགྱུ༵ར་རོ༵། ། གསུམ་པ་ནི། ཆོས་ཀྱི་རྣམ་གྲངས་ཐེག་པ་ལྔར་གསུངས་པ་དེ༵་ད ༵ ག་ཐ༵མས་ཅ༵ད་ཀྱ༵ང༌། ཕྱི་གཟུང་བ་རགས་པར་འདོད་པ་ཐ་མལ་པའི་བློ་ལས་ཁྱད་པར་དུ་འཕགས་པས་རྡུལ་ཕྲན་ཆ་མེད་དོན་དམ་པའི་བདེན་པར་ཤེས་པ་གཟུ ༵ ང་བ ༵ ་བདག་མེད་པ་དང༵་ནང་གི་སེམས་ཀྱང་སྐད་ཅིག་མ་སྟེ། དེ་ཡང་བདག་མེད་པར་ཤེས་པས་ཕུང་པོ་ལ་བདག་ཏུ་འཛི༵ན་པ༵འི་གཉེན་པོ་བྱེད་པ་ཉན་ཐོས་ཀྱི་ཐེག་པ་དང༌། ཕྱི༵་སྣང་བའི་ཡུལ་རྡུལ་ཕྲན་ཆ་མེད་དུའང་དོན་དམ་པར་མ་གྲུབ་ཅིང་ཀུན་རྫོབ་ཏུ་རྫིང་བུར་ཤར་བའི་གཟུགས་བརྙན་དང་འདྲ་བར་རྟོགས་པས་ཕྱིའི་རྟེན་ཅིང་འབྲེལ་བར་འབྱུང་བ་རྫུན་པར་ཤེས་ཤིང༌།

མ་རིག་པ་ཡོད་ན་འདུ་བྱེད་ནས་རྒ་ཤིའི་བར་དུ་འབྱུང་ཞིང༌། མ་རིག་པ་ལོག་ན་རྒ་ཤིའི་བར་དུ་འཁོར་བའི་འཁོར་ལོ་ལྡོག་པར་ཤེས་ནས། གང་ཟག་གི་བདག་དང༌། ཕྱི་སྣང་བ་ཆོས་ཀྱི་བདག་བྱེད་པོ་མེད་པར་རྟོགས་པ་ནི་ན༵ང་གི༵་རྟེན༵་ཅི༵ང་འབྲེལ༵་བ༵ར་འབྱུ༵ང་བ༵་བསྒོམས་པས་ཆོས་ཀྱི་ཕྱེད་ཕྱི་ཡུལ་ལ་བདག་ཏུ་འཛ ༵ ིན་པའི་གཉེན་པོ་བྱེད་པ་རང་སངས་རྒྱས་ཀྱི་ཐེག་པ་དང༌། དེ་ལྟར་བདག་མེད་ཕྱེད་དང་གཉིས་ཀྱི་སྟེང་དུ་སྒོམ་བྱེད་གཉེན་པོའི་བློ་ནང་ཆོས་ཀྱི་བདག་ཏུ་འཛི༵ན་པ༵་སེམས་འཁྲུ༵ལ་པ་ཡུལ་དུ་བྱེད་པ༵་ལ༵ས། བྱང་ཆུབ་སེམས་དཔས་དེ་ཡང་མ་གྲུབ་པར་རྟོགས་པའི་ཆ་ནས་ཁྱད་པར་དུ་འཕགས་པར་འདོད་པ་བདག་མེད་གཉིས་མངོན་སུམ་དུ་བྱེད་པ་བྱང་ཆུབ་སེམས་དཔའི་ཐེག་པ་དང༌། རྒྱུ་ལ༵ས་དཀར་ནག་དང༵་ལ༵ས་ཀྱི༵་འབྲ༵ས་བུ༵་སོ་སོར་སྨིན་པ་ཆུད༵་མི༵་ཟ༵་བ༵ར་སྟོན་པ་ལྷ་དང༵་མིའི་ཐེག་པ་སྟེ། ལས་བརྒྱ་པ་ལས། ལས་རྣམས་བསྐལ་པ་བརྒྱར་ཡང་ནི། ། ཆུད་མི་ཟ་བའང་ཚོགས་དང་དུས། ། རྙེད་ནས་ལུས་ཅན་རྣམས་ལ་ནི། ། འབྲས་བུ་ཉིད་དུ་སྨིན་པར་འགྱུར། ། ཞེས་པ་ལྟར་རོ། ། དེ་ནི་ཕྱི་རོལ་པ་ལས་འབྲས་མེད་པར་འདོད་པ་ལས་ཁྱད་པར་དུ་འཕགས་སོ། ། དེའང་མི་དང་ལྷའི་ཐེག་པ་ལ་བརྟེན་ནས་ཐར་པ་བསྒྲུབ་དགོས་པར། རིན་ཅེན་འཕྲེང་བ་ལས། མི་ཡི་ཆོས་ལུགས་ལེགས་སྤྱད་ན། ། ལྷ་ཡུལ་བགྲོད་པ་ཐག་མི་རིང༌། ། ལྷ་ཡི་ཆོས་ལུགས་ལེགས་སྤྱད་ན། ། རིམ་གྱིས་ཐར་པ་གམ་ན་འདུག། ཅེས་པ་དང༌། འཇིག་རྟེན་པ་ཡི་ཡང་དག་ལྟ། ། ཆེན་པོ་སུ་ལ་ཡོད་གྱུར་ན། ། དེ་ནི་ཚེ་རབས་སྟོང་དུ་ཡང༌། ། ངན་འགྲོར་འགྲོ་བར་མི་འགྱུར་རོ། ། ཞེས་པ་ལྟར་རོ། ། དངོས་པོ་དང་མཚན་མར་འཛིན་པའི་ལ༵ས་ད༵ང་ལ༵ས་ཀྱི༵་འབྲ༵ས་བུ༵ས་ལུས་ལ་མི༵་གོ༵ས། ང༵ག་ལ༵་གོ༵ས་པ༵ར་མི༵་འགྱུ༵ར། སེམས་ལ་གོ༵ས་སུ༵་མེ༵ད་པ༵་སྒོ་གསུམ་ཡེ་ནས་དཀྱིལ་འཁོར་གསུམ་དུ་ཤེས་པས་ཐ་མལ་གྱི་སྣང་བ་མེད་དེ། གནས་ལུགས་སྟོང༵ས་པ༵འི་མཐ༵ར་ཐུ༵ག་པ་རྟོགས་པ་ནི་བླ་ན་མེད་པ་གསང་སྔགས་ཀྱི་ཐེག་པ་མཆོག་གོ༵

། གཉིས་པ་གདུལ་ཡུལ་འགྲོ་བ་དང་ཆོས་ཀྱི་རང་བཞིན་བྱེ་བྲག་ཏུ་བཤད་པ་ལ་གཉིས་ཏེ། འཁོར་བའི་རང་བཞིན་ཆོས་ཉིད་དུ་བསྟན་པ་དང༌། ཆོས་ཀྱི་རང་བཞིན་བརྗོད་དུ་མེད་པར་བསྟན་པའོ། ། དང་པོ་ལ་དྲུག་སྟེ། དོན་གྱི་འབྲེལ་དགོད་པ། མ་རིག་པས་འཁོར་བར་སྣང་ཚུལ། སྣང་དུས་ཉིད་ནས་རང་བཞིན་ཆོས་ཉིད་དུ་བསྟན་པ། འཁྲུལ་སྣང་སེམས་ཀྱི་ཆོ་འཕྲུལ་དུ་བསྟན་པ། འཁྲུལ་རྟོག་གཞི་མེད་རྩ་བ་དང་བྲལ་བ། རྣམ་རྟོག་ཡེ་ཤེས་ཀྱི་རོལ་པར་བསྟན་པའོ། ། དང་པོ་ནི། འདུལ་བ་བཞིའི་ཆོ་འཕྲུལ་དུ་བསྟན་པ་དེ༵་ན༵ས་རང་སྣང་གི་དེ༵་བཞི༵ན་གཤེ༵གས་པ༵་ཐམ༵ས་ཅ༵ད་ཀྱི༵ས་ཆེ༵ད་དུ༵་བརྗོ༵ད་པ༵་འདི༵་བརྗོ༵ད་དོ༵། ། གཉིས་པ་ནི་ཕྱི་ནང་གི་ཆོས་མ་དག་པ་སྣོད་བཅུད་ཀྱི་རྣམ་པར་སྣང་བ་ཇི༵་སྙེད༵་པས་བསྡུས་པའི་འཇིག༵་རྟེན༵་འཁྲུ༵ལ་པ༵འི་ཆོ༵ས་འདི་ཐམས་ཅད་རྨི་ལམ་དང་འདྲ་སྟེ། གནས་ལུགས་ཡེ་ནས་སངས་རྒྱས་པའི་ངོ་བོར་མ༵་རིག༵་པས་གཉིད་འཐིབས་པོ་ཆེས་ནོན་དེ། གཉིས་སུ་རྟོག༵་པ༵འི་གཟུང༵་འཛི༵ན་གྱིས༵་རྐྱེན་བྱས་པས། ཕྱི༵་རོལ་དཀར་དམར་སྣ་ཚོགས་ཀྱི་ཡུལ་དང་ན༵ང་འགྲོ་བའི་རྣམ་པ་ཚད་མེད་པ་སྣང་སྟེ། འཁྲུལ་པའི་རྒྱུ་ལས་འཁྲུལ་སྣང་གི་འབྲས་བུ་ཤིང་རྟའི་འཕང་ལོ་ལྟར་བྱུང་བའི་རྟེེ༵ན་འབྲེ༵ལ་ཕྱི་ནང་གཉི༵ས་སུ༵་སེམས་ཅན་འཁོ༵ར་ཏེ། ཡུལ་དང་སྣང་བ་མི༵་མཐུ༵ན་པའི་བྱེ་བྲག་བདེ༵་བ་དང་སྡུ༵ག་བསྔལ་སྣ་ཚོགས་མྱོང༵་ཞིང་གཏན་ཏུ་འཁོར་བའི་གྲོང་ཁྱེར་གཅིག་ནས་གཅིག་ཏུ་བརྒྱུད་ཅིང་སྣ༵ང་བ༵ར་འགྱུ༵ར་རོ། ། གསུམ་པ་ནི། དེ་ལྟར་སྣང་ཡང་འཁོར་བའི་ར༵ང་བཞི༵ན་ཡེ་ནས་གྲོལ་བའི་ཆོས་ཉིད༵་མཉམ་རྫོགས་ཆེན་པོ་ལ༵ས་ཉམ༵ས་པ༵་མེ༵ད་དེ། རང་བཞིན་སྟོང་པ་ཉིད་ཡིན་པའི་ཕྱིར་རོ། ། དེ་སྐད་དུ་ཡང་ཏིང་འཛིན་རྒྱལ་པོ་ལས། རྒྱལ་བའི་སྲས་པོ་དངོས་པོ་རྣམ་པར་འཇིག། སྲིད་པ་ཐམས་ཅད་ཡོང་ཡེ་སྟོང་པ་སྟེ། ། ཉི་ཚེའི་སྟོང་པ་མུ་སྟེགས་ཅན་རྣམས་དང༌། ། མཁས་པ་བྱིས་པ་དག་དང་རྩོད་མི་བྱེད།

། ཅེས་སོ། ། དེའང་འཁོར་བར་སྣང་དུས་ཉིད་ནས་དོན་ལ་མ་གྲུབ་པས་ཡང༵་ད༵ག་པའི་གནས་ལུགས་ཡིན་ལ། ཀུན་རྫོབ་སྒྱུ༵་མ༵འི་ཚུལ༵་ཙམ་དུ་གཉི༵ས་སུ༵་སྣང་བ་ཉིད་དཔྱད་ན་རྨི་ལམ་གྱི་སྣང་བ་དང་རྨི་བ་པོ་རང་གི་སེམས་གཉིས་ཐ་དད་དུ་མ་གྲུབ་པ་བཞིན་དུ། འཁོར་མཁན་བད༵ག་ད༵ང་འཁོར་འདས་བད༵ག་གི༵ར་གཟུང་བའི་ཡུལ་གཞ༵ན་མེ༵ད་དེ༵། སེམས་ཉིད་དེ་ལྟར་སྣང་བའི་ཕྱིར་ རོ། ། དེ་སྐད་དུའང་ལང་ཀར་གཤེགས་པ་ལས། དོན་ཡོད་མ་ཡིན་སེམས་ཉིད་ནི། ། ཕྱི་རོལ་དོན་མཐོང་ལོག་པ་ཡིན། ། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང༌། ། ཞེས་སོ། ། དེས་ན་འཁོར་བ་སྣང་དུས་རྣམ༵་པར་དག༵་ཅིང་རང་སྣང་དབྱི༵ངས་སུ་རྣམ་པར་དག་པའི་ཆོས་ཉི༵ད་དུ་ཡེ་ནས་ཚུ༵ལ་གཅི༵ག་པས་ཆོས་སྐུ་ལྷུན་རྫོགས་ཀྱི་དགོངས་པ་འཁོར་འདས་ཐམས་ཅད་ལ་ཡེ་ཁྱབ་ཆེན་པོར་ཕྱམ་གཅིག་གོ༵ །

དེ་སྐད་དུའང་རྩ་བ་ཤེས་རབ་ལས། འཁོར་བ་དང་ནི་མྱ་ངན་འདས། ། ཁྱད་པར་ཅུང་ཟད་ཡོད་མ་ཡིན། ། འདི་གཉིས་ཀྱི་ནི་ཁྱད་པར་དག། ཤིན་ཏུ་ཕྲ་བའང་ཡོད་མ་ཡིན། ། ཞེས་པ་དང༌། མངོན་རྟོགས་རྒྱན་ལས༑ སྲིད་དང་ཞི་བ་མཉམ་ཉིད་ངང༌། ། ཞེས་སོ། ། བཞི་པ་ནི། བད༵ག་ད༵ང་བད༵ག་གི༵ར་འཛིན་པས་རང་དང་གཞ༵ན་ཐ་དད་པ་རྣམ༵ས་སུ་བློས་གཟུང་བ་ནི༵་རང་གི་ལོ༵ག་པར་༵རྟོག་པ་ཙམ༵་ཉིད༵་ལས༵་དོན་ལ་གྲུབ་པ་མེད་དེ། ལོག་པར་རྟོག་པ་དེ་ཉིད་བཙལ་ན་ཕྲ༵་ཞི༵ང་ཕྲ་བའི་ཆོས་སུའང་མེད་པས། དེ་ལས་ཐ་དད་པའི་ཆོས་ཉིད་ཟ༵བ་པ༵འ༵ང་ལོགས་སུ་ཡོ༵ད་པ་མ༵་ཡི༵ན་ཏེ། ལོག་རྟོག་ཉིད་ཆོས་ཉིད་དུ་གནས་པའི་ཕྱིར་རོ། ། དེ་སྐད་དུའང་སློབ་དཔོན་པདྨའི་སངས་རྒྱས་མཉམ་སྦྱོར་ལས། རྟོག་པ་ཆོས་ཉིད་ཡིན་ཤེས་ན། ། ཆོས་དབྱིངས་གཞན་ནས་བསྒོམ་རྒྱུ་མེད། ། ཅེས་པ་དང་བསྐྱེད་རྫོགས་ལས་ཀྱང༌། རྣམ་པར་རྟོག་པ་བགེགས་ཉིད་དེ། ། བགེགས་ནི་རང་གི་སེམས་ལས་བྱུང༌། ། ཡེ་ནས་སེམས་ཉིད་དག་ཤེས་ན། ། བགེགས་ཞེས་བྱ་བ་གཞན་ན་མེད། ། ཅེས་པ་དང་མཐུན་ ནོ། ། དེའང་འཁོར་བའི་གཟུང་འཛིན་དུ་སྣང་བ་འདི་དག་ཡུལ་ལོག་རྟོག་གི་སྣང་བ་རྨི་ལམ་ལྟ་བུ་ཉིད༵་ལ༵་ཡུལ་ཅན་རང་གི་ལོག་རྟོག་ཉིད༵་སྤྱོད༵་དེ༵་འཁྲུལ་པར་སྣང་ཡང༌། དོན་ལ་སེམས་ཉིད་དེ་བཞིན་ཉིད་གནས་ལུགས་ལས་གཞ༵ན་དུ༵་གཡོ༵་བ༵་ཅི༵་ཡ༵ང་མེ༵ད་དེ། འབྱུང་བཞིའི་འཕོ་འགྱུར་ནམ་མཁའི་ངང་ལས་མ་གཡོས་པའམ་དགག་སྒྲུབ་ཀྱི་རྣམ་རྟོག་སེམས་ཉིད་ཀྱི་ངང་ལས་མ་གཡོས་པ་བཞིན་ནོ། ། དེ་སྐད་དུ་ཡང་ཀུན་བྱེད་ལས། ཇི་ལྟར་སྣང་བ་དེ་བཞིན་ཉིད་དུ་གཅིག། འདི་ལ་སུ་ཡང་འཆོས་པར་མ་བྱེད་ཅིག། མ་བཅོས་མཉམ་པའི་རྒྱལ་པོ་དེ་ལས་ནི། ། མི་རྟོག་ཆོས་སྐུའི་དགོངས་པ་ལྷུན་གྱིས་གྲུབ། ། ཅེས་སོ། ། ལྔ་པ་ནི། དེ་ལྟར་གཟུང་འཛིན་འཁྲུལ་པར་སྣང་བའི་ལོ༵ག་རྟོག༵་གི་རྒྱུ༵་དང་དེས་བསྐྱེད་པའི་འབྲ༵ས་བུ་སྐད་ཅིག་སྔ་ཕྱི་རིམ་ཅན་དུ་འབྲེལ་བར་སྣང་བའི་རྒྱུན༵་ཉིད༵་ཀྱང༵་བརྟགས་ན་མེད་དེ།

རིག་པའི་ངོ་བོ་ལ་གཞི༵་དང་རྩ༵་བ་མེ༵ད་པའི་ཆོས་དབྱི༵ངས་གདོད་ནས་དག་པའི་གནས་ལུགས་སུ་གནས་ཤིང༌། སྣ་ཚོགས་སུ་འཆར་དུས་ཉིད་ནའང་རྒྱུན་དུ་མེད་དེ་སྐ༵ད་ཅི༵ག་མ༵་སིལ་བུའི་རང་བཞིན་ནོ། ། དེའང་འདས་པའི་སྐད་ཅིག་མ་འགགས། མ་འོངས་པ་མ་རྙེད། ད་ལྟའི་སྐད་ཅིག་མ་ཡང་བརྟགས་ན་ཕྱི་ནང་བར་གསུམ་ན་མེད་པས་སྐད་ཅིག་མ་ཙམ་དུ་ཡང་མེད་པའི་ཕྱིར་རིག་པ་ཡེ་ནས་རྣ༵མ་པ༵ར་ད༵ག་པ༵འི་ཆོས་དབྱི༵ངས་ནམ་མཁའ་ལྟ་བུའི་ངོ་བོ་ཉིད༵་དུ་གནས་པའི་ཚུལ༵་ཏེ། དཀོན་མཆོག་བརྩེགས་པ་ལས། འོད་སྲུངས་སེམས་དེ་ནི་ཀུན་ཏུ་བཙལ་ན་ནང་ན་ཡང་ཡང་དག་པར་རྗེས་སུ་མི་མཐོང༌། ཕྱི་རོལ་ན་ཡང་ཡང་དག་པར་རྗེས་སུ་མི་མཐོང༌། དེ་གཉིས་ཀའི་བར་ན་ཡང་ཡང་དག་པར་རྗེས་སུ་མི་མཐོང་སྟེ་ནམ་མཁའ་ལྟ་བུའོ། ། ཞེས་སོ། ། དྲུག་པ་ནི། སྣང་སེམས་ཐམས་ཅད་ཀྱི་ངོ་བོ་ཡེ་ནས་སངས་རྒྱས་པའི་ཡུལ་གདོད་ནས་དག་པའི་ཆོས་ཉི༵ད་ལ་༵ཡུལ་ཅན་བློའི་རོལ་པ་སྣ་ཚོགས་སུ་འཆར་ཞིང་དབང༵་བསྒྱུར༵་བ་ཐམས་ཅད་རང་སྣང་བའི་ཡེ་ཤེས་ཉི༵ད་ཡེ་ཤེས་ཉི ༵ ད་ལ་སྤྱོད༵་པའི་ཕྱིར༵་ན། བད༵ག་ད༵ང་གཞ༵ན་དུ༵་འཛིན་པར་བྱེད་པ་དང་དགག་སྒྲུབ་དུག་ལྔར་ཤར་བའི་རྟོག༵་པའི༵་རྒྱུན༵་ཐམས་ཅད་ཡེ་ཤེས་ཀྱི་རོལ་པ་ཡིན་པས་ཡེ་ནས་རྣ༵མ་པར་ད༵ག་པ་བླ༵་ན་མེ༵ད་པའི་ཐེ༵ག་པའི༵་མཆོ༵ག་ཡིན་ཏེ། ཀུན་བྱེད་ལས། འདོད་ཆགས་ཞེ་སྡང་གཏི་མུག་ཀྱང༌། ། བྱང་ཆུབ་ཆེན་པོའི་ལམ་ལས་བྱུང༌། ། ཀུན་སྤྱོད་ཡོན་ཏན་རྣམ་ལྔ་ཡང༌། ། ཆོས་ཉིད་དབྱིངས་ཀྱི་རྒྱན་ཞེས་གསུངས། ། ཞེས་པ་དང༌། མ་བསམས་མ་སྦྱོང་ཆོས་བཞིན་དུ༌། ། རྣམ་རྟོག་ཉིད་ལས་ཡེ་ཤེས་སྐྱེ། ། ཞེས་པ་དང༌། ཇི་ལྟར་དྲན་རིག་རྟོག་པ་ཐམས་ཅད་ཀུན། ། མ་བཅོས་ཀུན་བྱེད་ཉིད་ཀྱི་དོན་དུ་རིག། ཅེས་སོ། ། གཉིས་པ་ཆོས་ཀྱི་རང་བཞིན་བརྗོད་དུ་མེད་པར་བསྟན་པ་ལ་དྲུག་སྟེ། ཐེག་པ་བཞིས་ངེས་པར་འབྱུང་བའི་འབྲས་བུ་བླ་ན་མེད་པའི་ཐེག་པར་བསྟན་པ། ཆོས་ཐམས་ཅད་རང་བཞིན་མེད་པའི་ཆོ་འཕྲུལ་དུ་བསྟན་པ།

སྟོན་པ་དང་བསྟན་པ་འཕོ་འགྱུར་མེད་ཀྱང་གདུལ་བྱའི་དོན་དུ་གང་ལ་གང་འདུལ་དུ་བསྟན་པ། རང་བཞིན་གསང་བའི་སྙིང་པོ་ཐེག་པ་ཀུན་གྱི་འཕྲོ་གཞིར་བསྟན་པ། དེ་ཉིད་མདོ་རྒྱུད་ཀུན་གྱི་སྤྱི་འགྲེལ་དུ་བསྟན་པ། དེ་ཐམས་ཅད་མིང་ཚིག་བཏགས་པ་ཙམ་ལས་གནས་ལུགས་གང་དུ་ཡང་མ་གྲུབ་པར་བསྟན་པའོ། ། དང་པོ་ནི། སྔར་བསྟན་པའི་ཐེ༵ག་པ༵་བཞི༵་ཡི༵ས་རང་རང་གི་མི་མཐུན་ཕྱོགས་འཁོར་བའི་སྡུག་བསྔལ་དང་ཐེག་པ་དམན་པ་ལ་སོགས་པ་ལས་ངེས་པར་འབྱུ༷ང་བར་བྱེད་ལ། དེ་དག་གིས་ངེས་པར་འབྱུང་བའི་མཐར་བླ་ན་མེད་པའི་ཐེ༵ག་པ༵་རང་བཞིན་རྫོགས་པ་ཆེན་པོ་དང་འཕྲད་དེ་བླང་དོར་རྩོལ་སྒྲུབ་ལས་འདས་པའི་ཆོས་ཉིད་རྟོགས་པའི་རང་བཞིན་གཅི༵ག་གི༵་འབྲ༵ས་བུ ༵ ༵་སངས་རྒྱས་ཀྱི་སར༵་གན༵ས་པར་བྱེད་དེ། ཀུན་བྱེད་ལས། སྟོན་པའི་ཐེག་པ་རང་བཞིན་དགུ་པོ་ཡང༌། ། རང་བཞིན་རྫོགས་པ་ཆེན་པོར་བགྲོད་པའི་ལམ། ། བླང་དོར་མེད་པའི་ཆོས་ཉིད་འདི་རྟོགས་ནས། ། ཇི་བཞིན་པ་ལ་རང་བཞིན་ལྷུན་གྱིས་གྲུབ། ། འགྲོ་དང་འོང་མེད་ཀུན་ཏུ་ཁྱབ་པར་བརྡལ། ། ཞེས་སོ། ། གཉིས་པ་ནི། གནས་ལུགས་ཀྱི་དོན་ཡ༵ང་དག༵་པར་རྟོག༵ས་པའི་རྣལ་འབྱོར་པས༵་སྣང་སྲིད་འཁོར་འདས་ཀྱི་ཆོས་རྣམས་ལ་རིག་པས་ར༵བ་ཏུ་བརྟག༵ས་ན༵་གནས་ལུགས་རང་༵བཞི༵ན་མེ༵ད་པའི་ངང་ལ༵ས་སྣང་ལུགས་རྐྱེན་གྱི་འཆར་ཚུལ་ཅི༵ར་ཡ༵ང་གྲུབ༵་པ་ནི་ནམ་མཁའི་ཆོ་འཕྲུལ་དང་སྒྱུ་མ་དང་གཟུགས་བརྙན་ལ་སོགས་པའི་དཔེས་ཤེས་པར་བྱ་སྟེ། ཏིང་ངེ་འཛིན་རྒྱལ་པོ་ལས། ཇི་ལྟར་བར་སྣང་ཅུང་ཟད་སྤྲིན་མེད་ལས། ། སྐད་ཅིག་ཏུ་ནི་སྤྲིན་གྱི་འཁོར་ལོ་དག། བྱུང་ནས་ཞིག་སྟེ་སྤྲིན་གྱི་འཁོར་ལོ་མེད། ། ཐོག་མ་གང་ལས་བྱུང་བ་བལྟ་བར་གྱིས། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཇི་ལྟར་སྐྱེ་བོ་མང་པོའི་དབུས་དག་ན། ། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ ཇི་ལྟར་ མི་བདེན་སྣང་བ་གང་ཡང་མེད།

། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཇི་ལྟར་ནམ་མཁའ་དངས་ལ་ཟླ་ཤར་བ། ། དེ་ཡི་གཟུགས་བརྙན་དངས་པའི་མཚོར་སྣང་ཡང༌། ། ཆུ་ཟླ་སྟོང་པ་གསོགས་ཏེ་སྙིང་པོ་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཇི་ལྟར་སོས་ཀའི་ཉི་མ་ཕྱེད་དུས་ན། ། སྐྱེས་བུ་སྐོམ་པས་གདུངས་ཤིང་འགྲོ་བ་དག། སྨིག་རྒྱུ་འགྱུ་བ་ཆུ་ཡི་ཕུང་པོར་སྣང༌། ། དེ་ལ་བརྟགས་ན་ཆུ་ནི་གང་ཡང་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་པ་དང༌། ལྗོན་པས་ཞུས་པའི་མདོ་ལས། ཇི་ལྟར་མེ་ལོང་ངོས་དག་ལ། ། བཞིན་གྱི་དཀྱིལ་འཁོར་སྣང་བ་ལྟར། ། དེ་ལྟར་རང་བཞིན་མ་གྲུབ་པ། ། ཆོས་རྣམས་ལྗོན་པས་ཤེས་པར་གྱིས། ། ཞེས་པ་ལྟར་ཆོས་ཐམས་ཅད་རང་བཞིན་མེད་བཞིན་དུ་སྣང་ལ་སྣང་དུས་ཉིད་ནས་ངོ་བོ་གང་དུའང་མ་གྲུབ་པའི་ཆོ་འཕྲུལ་དུ་ཤེས་པར་བྱའོ། ། གསུམ་པ་ནི། དོན་གཉིས་ལྷུན་གྱིས་གྲུབ་པའི་ས༵ངས་རྒྱ༵ས་མཐར་ཐུག་གི་བགྲོད་བྱར་གྱུར་པ་ཀུན་ཏུ་བཟང་པོ་ལྟ་བུ་ནི་དུས་ཐམས་ཅད་དུ་སྐུ་གསུམ་འདུ་འབྲལ་མེད་པར་བཞུགས་པས་མྱ༵་ང༵ན་ལས་ཡོ༵ངས་སུ་མི༵་འད༵འ་བ་ཡིན་ཞིང༌། དེའི་བསྟན་པ་ཕུན་སུམ་ཚོགས་པའི་ཆོ༵ས་ཐམས་ཅད་ཀྱང༵་ནུབ༵་པ༵ར་མི༵་འགྱུ༵ར་ཏེ༵། དུས་གསུམ་འཕོ་འགྱུར་མེད་པའི་རང་བཞིན་དུ་གནས་པའི་ཕྱིར་རོ། ། དེ་སྐད་དུའང་གསེར་འོད་དམ་པ་ལས། སངས་རྒྱས་མྱ་ངན་ཡོངས་མི་འདའ། ། ཆོས་ཀྱང་ནུབ་པར་མི་འགྱུར་ ཏེ། ། ཞེས་སོ། ། སངས་རྒྱས་སྐུ་གསུམ་གྱི་རང་བཞིན་རྟག་པ་སྟེ་རྒྱུན་དུ་གནས་པ་ནི། སྐུ་གསུམ་བསྟན་པའི་མདོ་ལས། ཆོས་ཀྱི་སྐུ་ནི་ངོ་བོ་ཉིད་ཀྱི་རྟག་པའོ། ། ལོངས་སྤྱོད་རྫོགས་པའི་སྐུ་ནི་རྒྱུན་གྱི་རྟག་པའོ། ། སྤྲུལ་པའི་སྐུ་ནི་རྒྱུན་མི་འཆད་པའི་རྟག་པའོ། ། ཞེས་པ་དང༌། རྒྱུད་བླ་མ་ལས། ཆོས་ཀྱི་དབང་ཕྱུག་འཆི་བའི་བདུད་བཅོམ་དང༌། ། ངོ་བོ་མེད་ཕྱིར་འཇིག་རྟེན་མགོན་པོ་རྟག། ཅེས་པ་དང༌། དབུ་མ་འཇུག་པ་ལས། ཞི་སྐུ་དཔག་བསམ་ཤིང་ལྟར་གསལ་གྱུར་ཅྀང༌།

། ཡིད་བཞིན་ནོར་བུ་ཇི་བཞིན་རྣམ་མི་རྟོག། འགྲོ་གྲོལ་བར་དུ་འཇིག་རྟེན་འབྱོར་སླད་རྟག། ཅེས་སོ། ། དེའང་ཆོས་སྐུ་དང་ལོངས་སྐུ་ནི་གཞུང་ཕལ་པ་ལས་རྟག་པར་འདོད་ཅིང༌། སྤྲུལ་པའི་སྐུ་ནི་འདི་ལས་ཆུ་ཟླ་ལྟར་འགྲོ་བ་ལ་སྣང་གིས་རང་མཚན་དུ་གདུལ་བྱའི་ངོར་མ་གྲུབ་པས་རྟག་མི་རྟག་ལས་འདས་པའི་ཆོས་ཉིད་ཁོ་ན་ལ་རྟག་པ་ཞེས་འདོད་དོ། ། དེ་ལྟར་སྐུ་གསུམ་འདུ་འབྲལ་མེད་པས་ངོ་བོ་འཕོ་འགྱུར་མེད་ན་ཡང༌། དེའི་ངང་ལས་ལྷུན་གྱིས་གྲུབ་པའི་སྤྲུལ་པ་མཛད་པ་བཅུ་གཉིས་ལྟ་བུར་འཕྲོས་ཏེ་གནས་ལུགས་མ༵་རྀ༵ག་པའི་སེམས་ཅན་རྣམས་སྨི༵ན་ཅིང་གྲོལ་བར་མཛ༵ད་པས་གདུ༵ལ་བའི་ཕྱིར༵་སོ་སོའི་སྣང་བ་དང་མཐུན་པའི་སྤྲུལ་པའི་སྐུ་རང་བྱུང་དུ་བྱུང༵་ནས༵་དོན་མཛད་པའི་མཐར་མྱ༵་ང༵ན་ལས་འད༵འ་བ༵ར་སྟོན༵་ཏེ། རྒྱུད་བླ་མ་ལས། གདུལ་བྱའི་ཁམས་དང་གདུལ་བའི་ཐབས་དང་ནི། ། གདུལ་བྱའི་ཁམས་ཀྱི་འདུལ་བའི་བྱ་བ་དང༌། དེ་ཡི་ཡུལ་དང་དུས་སུ་གཤེགས་པ་ལ། ། ཁྱབ་བདག་རྟག་ཏུ་ལྷུན་གྱིས་གྲུབ་པར་འཇུག། ཅེས་པ་དང༌། གསེར་འོད་དམ་པ་ལས། སངས་རྒྱས་བཅོམ་ལྡན་བསམ་མི་ཁྱབ། ། དེ་བཞིན་གཤེགས་པ་རྟག་པའི་སྐུ། ། སེམས་ཅན་རྣམས་ལ་ཕན་པའི་ཕྱིར། ། བཀོད་པ་རྣམ་པ་སྣ་ཚོགས་སྟོན། ། ཞེས་པ་ལྟར་རོ། ། བཞི་པ་ནི། ལྷག་པ་ཚུལ་ཁྲིམས་ཀྱི་བསླབ་པ་གཙོ་བོར་སྟོན་པ་འདུ༵ལ་བ༵་སྟེ། མདོ་སྡེ་རྒྱན་ལས། ལྟུང་དང་འབྱུང་དང་ལྡང་བ་དང༌། ། ངེས་པར་འབྱུང་དང་གང་ཟག་དང༌། ། བཅས་པ་དང་ནི་རབ་དབྱེ་དང༌། ། རྣམ་པར་ངེས་ཕྱིར་འདུལ་བ་ཉིད། ། ཅེས་སོ། ། ལྷག་པ་སེམས་ཀྱི་བསླབ་པ་གཙོ་བོར་སྟོན་པ་མདོ༵་སྡེ༵་སྟེ། དེ་ཉིད་ལས། གནས་རྣམས་དང་ནི་མཚན་ཉིད་དང༌། ། ཆོས་དོན་སྨོས་ཕྱིར་མདོ་སྡེ་ཉིད། ། ཅེས་སོ། ། ལྷག་པ་ཤེས་རབ་ཀྱི་བསླབ་པ་གཙོ་བོར་སྟོན་པ་ཆོས༵་མངོ༵ན་པའི་སྡེ་སྣོད་དེ། དེ་ཉིད་ལས། མངོན་དུའི་ཕྱིར་དང་ཡང་ཡང་དང༌། ། ཟིལ་གནོན་རྟོགས་ཕྱིར་མངོན་པའི་ཆོས། ། ཞེས་སོ། ། ཁྲུས་དང་གཙང་སྦྲ་ལ་སོགས་ལུས་ངག་གི་དམ༵་ཚི༵ག་གཙོ་བོར་སྟོན་པ་ཀྲཱྀ་ཡ་དང༌།

སྤྱོད་པ་བྱ་བ་དང་ལྟ་བ་རྣལ་འབྱོར་ལྟར་བྱེད་པས་སངས་རྒྱས་སྒྲུ༵བ་པ་ཨུ་པ་དང༵༌། ལུས་ངག་གི་སྤྱོད་པ་གྲོགས་ཙམ་ལས་སེམས་ཀྱི་སྒོམ་པ་གཙོ་བོར་སྟོན་པས་མཆོག་གྲུབ༵་པ༵་ཡོ་ག་དང༵༌། ཐབས་བསྐྱེད་པའི་རིམ་པ་གཙོ་བོར་སྟོན་པ་སྐུའི༵་རྒྱུད་གཤིན་རྗེ་དགྲ་ནག་ལ་སོགས་པ་དང༵༌། ཤེས་རབ་རྫོགས་པའི་རིམ་པ་གཙོ་བོ་སྟོན་པ་གསུ༵ང་གི་རྒྱུད་རྟ་མཆོག་རོལ་པ་ལ་སོགས་པ་ད༵ང༌། རང་བཞིན་གཉིས་སུ་མེད་པར་སྟོན་པ་ཐུ༵གས་ཀྱི༵་རྒྱུ༵ད་གསང་བ་འདུས་པ་དང་དཔལ་ཡང་དག་ལ་སོགས་པ་སྟེ། ཕྱོག༵ས་བཅུའི༵་སངས་རྒྱས་ཀྱི་ཞིང་ཁམས་ཚད་མེད་པ་རྣམ༵ས་སུ༵་དམ་པའི་ཆོས་ར༵བ་ཏུ་གྲག༵ས་པ༵་ཐམས་ཅད་གས༵ང་བ༵འི་སྙིང༵་པོ་༵གནས་ལུགས་རྫོགས་པ་ཆེན་པོའི་རང་བཞིན་ལ༵ས་འཕྲོས༵་ཏེ༵། གྲུབ་པའི་མཐའ་དང་སྙིང་པོའི་དོན་ཐམས་ཅད་ཀྱི་མཐར་ཐུག་པ་རྫོགས་པ་ཆེན་པོར་འདུས་པའི་ཕྱིར་རོ། ། དེ་སྐད་དུ་ཡང་ཀུན་བྱེད་ལས། སྤྱི་འདུས་སྒོས་འདུས་ཐམས་ཅད་འདུས། ། རང་བཞིན་རྫོགས་པ་ཆེན་པོར་འདུས།། འདི་ཉིད་ཀུན་གྱི་སྙིང་པོ་སྟེ། ། འདི་རུ་མ་འདུས་གང་ཡང་མེད། ། ཅེས་སོ། ། ལྔ་པ་ནི། ཆོས་ཐམས་ཅད་ཀྱི་གནས་ལུགས་རང༵་བཞི༵ན་ག༵སང་བ༵འི་སྙིང༵་པོ༵་འདི༵་ཉིད༵་སྡེ༵་སྣོད༵་གསུམ་པོ་ཀུན༵་དང༵་རྒྱུད༵་སྡེ་དྲུག་པོ་ཀུན༵་གྱི༵་འཕྲོ་གཞིར་གྱུར་པས་འབྱུ༵ང་གན༵ས་ཀྱང་ཡིན་ལ། དོན་གྱི་སྙིང་པོ་འདུས་པས་གཏན༵་ལ༵་ངེ༵ས་པ༵ར་འབེ༵བས་པའི་གཞི་དང་དབབ་བྱའི་ཡུལ་དུ་གནས་ཤིང༌། འདི་ཉིད་དེ་ཐམས་ཅད་ཀྱི་གཏན་ལ་འབེབས་བྱེད་ཀྱང་ཡིན་ཏེ། ཀུན་བྱེད་ལས། སྡེ་སྣོད་ཀུན་དང་རྒྱུད་ཀུན་གྱི། ། རང་བཞིན་སྙིང་པོ་འདིར་འདུས་ཤིང༌། ། མདོ་རྒྱུད་ཀུན་གྱི་སྤྱི་འགྲེལ་ཡིན། ། ཞེས་སོ། ། དྲུག་པ་དེ་ལྟར་ཐེག་པ་ལྔས་གཏན་ལ་འབེབས་བྱེད་དུ་བསྟན་པ་དང༌། དབབ་བྱའི་ཡུལ་སྣང་སྲིད་འཁོར་འདས་ཀྱིས་བསྡུས་པའི་ཆོ༵ས་རྣ༵མས་ཐམས་ཅད་དོན་ལ་གྲུབ་པ་མེད་པས་མི༵ང་དུ༵་བཏ༵གས་པ༵་ཙ༵མ་སྟེ། མདོ་ལས།

རབ་འབྱོར་ཆོས་ཐམས་ཅད་ནི་བརྡ་ཙམ་བཏགས་པ་ཙམ་སྟེ་ངོ་བོ་ཉིད་ཀྱིས་ཡོངས་སུ་གྲུབ་པ་མེད་དོ། ། ཞེས་སོ། ། སུས་བཏགས་ན་ལྷ་མིའི་སྟོན༵་པ༵་སངས་རྒྱས་ཀྱིས་སྣང་ཙམ་མ་འགགས་པ་ཀུན་རྫོབ་ཀྱི་བདེན་པ༵འི་དོ༵ན་དང༵་རེ་ཞིག་མཐུ༵ན་པའི་ཕྱོག༵ས་སུ༵་མཛད་དེ། འཁོར་བ་དང་མྱ་ངན་ལས་འདས་པ་ཕུང་པོ་དང་ཁམས་དང་སྐྱེ་མཆེད་ཅེས་པ་ལ་སོགས་པའི་མི༵ང་ད༵ང་ཚི༵ག་ཏུ༵་བཏ༵གས་ན༵ས་བསྟ༵ན་ཏོ། ། དགོས་པ་ནི་དོན་གྱི་གནས་ལུགས་བློས་རྟོགས་པར་བྱ་བའི་ཕྱིར་རོ། ། དེ་ལྟར་མིང་ཚིག་ཏུ་བཏགས་ནས་སྟོན༵་པའི་དུས་ཉིད་ན་མི༵ང་ཚི༵ག་ལ༵་དངོ༵ས་པོ༵་མེ༵ད་དེ། ནམ་མཁའ་ཞེས་བརྗོད་དུས་ན་མིང་ཚིག་དེ་ཉིད་ནམ་མཁའི་ཁམས་ལ་ནི་གྲུབ་པ་མེད་ཅིང༌། ལུས་དང་སེམས་ལ་ནམ་མཁའི་མིང་ཚིག་ཀྱང་མེད་དེ། གང་ནས་ཀྱང་ནམ་མཁའི་མིང་ཚིག་མི་རྙེད་པས་དངོས་པོ་དང་ངོས་གཟུང་མེད་དེ། ། དེ་ཉིད་ནམ་མཁའི་དོན་དང་དབྱེར་མེད་པས་ཆོས་ཐམས་ཅད་བློས་མིང་ཚིག་ཏུ་བཏགས་ཀྱང་མིང་དོན་གང་དུའང་གྲུབ་པ་མེད་པའི་རང་བཞིན་དུ་ཤེས་པར་བྱ་སྟེ། ཏིང་འཛིན་རྒྱལ་པོ་ལས། ཇི་ལྟར་ལ་ལ་ཞིག་ལ་བུ་བཙས་ནས། ། དེ་ཡི་མིང་ནི་ཐ་དད་དེར་བཏགས་ཀྱང༌། ། ནང་དང་ཕྱི་རོལ་ཀུན་ཏུ་བཙལ་ན་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་པ་ལྟར་རོ། ། དེ་ལྟར་ཆོས་ཐམས་ཅད་བརྗོད་དུ་མེད་པའོ་ཞེ༵ས་ཆེད་དུ་བརྗོ༵ད་དོ༵། ། གསུམ་པ་འཁོར་འདས་སེམས་དང་ཡེ་ཤེས་ཀྱི་རང་སྣང་དུ་དོན་བསྡུ་བ་ལ་གཉིས་ཏེ། རང་སྣང་དུ་སྟོན་པའི་རྒྱུ་བརྗོད་པ་དང༌། ཇི་ལྟར་བསྟན་པ་དངོས་ སོ། ། དང་པོ་ནི། ཆོས་ཐམས་ཅད་ཀྱི་རང་བཞིན་བརྗོད་པ། དེ༵་ན༵ས་དེ་༵བཞི༵ན་གཤེ༵གས་པ༵འི་དཀྱི༵ལ་འཁོ༵ར་ཐབས་དང་ཤེས་རབ་གཉི༵ས་སུ་༵མེ༵ད་པ༵་དེ༵་ཉིད༵་ཀྱི༵་གས༵ང་བ༵་སེམས་དང་ཡེ་ཤེས་རང་སྣང་བར་སྟོན་པ་འདི༵་ཉིད༵་སྐུ༵་ད༵ང་གསུ༵ང་ད༵ང་ཐུག༵ས་ད༵ང་ཡོ༵ན་ཏན༵་ད༵ང་འཕྲི༵ན་ལ༵ས་རྡོ༵༵་རྗེ༵་ལ༵ས་འདི་སྐད་ཅེས་ཕྱུ༵ང་ངོ༵༌། ། གཉིས་པ་ལ་གཉིས་ཏེ།

སེམས་ཅན་གྱི་འཁྲུལ་སྣང་སེམས་ཀྱི་རང་སྣང་དུ་བསྟན་པ་དང༌། སངས་རྒྱས་ཀྱི་ཞིང་སྣང་ཡེ་ཤེས་ཀྱི་རང་སྣང་དུ་བསྟན་པའོ། ། དང་པོ་ནི། ཐམས་ཅད་རང་སྣང་ཡིན་པས་ངོ་མཚར་བར་བསྟན་པའི་ཕྱིར་ཨ༵་ཧོ་༵ཞེས་སོ། ། ཉེ་བར་ལེན་པའི་ཕུང་པོ་ལྔ་དང་དེས་རྒྱུ་བྱས་ཏེ་འཁོར་བའི་གནས་སྐབས་ན་འཁྲུལ་སྣང་སྣ་ཚོགས་སྲིད༵་པ་ཁམས་གསུམ་གྱི་རྩ༵་བར་གྱུར་པ༵འི་ཉེས༵་དམི༵གས་ཐམས་ཅད་ནི་ང་དང་བད༵ག་ཏུ༵་རྟོག༵ས་པ་ལ༵ས་འཕྲོ༵ས་ཏེ། འཁོར་བར་འཁྲུལ་དུས་ན་ལྷ་ལ་སོགས་པའི་འགྲོ་བ་རྒྱུད༵་དྲུག༵་སོ་སོའི་སྣང་བ་ལ་སྐྱེ༵་བ་དང༌། སྲོག་གི་དབང་པོ་འག༵གས་པས་འཆི་བ་དང༌། རང་རང་གི་ལུས༵་སྣ་ཚོགས་དང༵་བདུད་རྩི་དང་བུ་རམ་ཤིང་ལ་སོགས་པའི་ལོ༵ངས་སྤྱོད༵་སྣ་ཚོགས་ད༵ང་ལྷའི་གན༵ས་ལ་སོགས་པ་སོ་སོའི་ཡུལ་དུ་སྣང་བ་སྣ་ཚོགས་པ་དང༵༌། འཆི་འཕོ་ལྟུང་བ་ལ་སོགས་པ་སྡུག༵་བསྔ༵ལ་གྱི་འཁྲུ༵ལ་འཁོ༵ར་དང༌། ལ༵་སོ༵གས་པའི་ཁོངས་ནས་བདེ་བ་དང་བར་མའི་སྣང་བ་དཀར་དམར་སྣ་ཚོགས་སུ་སྣང་བ༵་འདི་ཐམས་ཅད་འགྲོ་བ་དེ་དག་གི་མ་རིག་པས་བསྐྱེད་པའི་ལོ༵ག་རྟོག༵་བག་ཆགས་འཁྲུལ་པའི་སེམས་ཀྱི་རང་སྣང་རྨི་ལམ་ལྟ་བུ་ཉིད༵་ལ༵ས་ཕྱི་རོལ་དོན་གཞ༵ན་ཐ་དད་དུ་༵གྲུབ་པ་ཅི༵་ཡ༵ང་མེ༵ད་དོ།

 ། དེ་སྐད་དུ་ཡང་དྲན་པ་ཉེར་གཞག་ལས། སྣ་ཚོགས་ལས་དང་ལོངས་སྤྱོད་དང༌། ། བདེ་སྡུག་ཉིད་དུ་སྣང་བ་ནི། ། སེམས་ཀྱིས་སྤྲུལ་ཅིང་སེམས་ཀྱིས་བྱས། ། སེམས་ལས་གཞན་དུ་ཅུང་ཟད་མེད། ། དཔེར་ན་རྨི་ལམ་ཇི་བཞིན་ནོ། ། ཞེས་པ་ལྟར་རོ། ། གཉིས་པ་ནི། ཆོས་ཐམས་ཅད་རྣམ་པ་ཀུན་གྱི་མཆོག་དང་ལྡན་པའི་སྟོང༵་པ༵་ཉིད༵་འཁོར་འདས་ཡེ་ནས་སངས་རྒྱས་པའི་རང་བཞིན་གང་ཟག་དང་ཆོས་ཀྱི་བད༵ག་མེ༵ད་ཡེ༵་ནས་མཁྱེ༵ན་པ་སོ་སོ་ར༵ང་གི་རི༵ག་པ་ལ་མངའ་བརྙེས་པའི་ཐུག༵ས་རང་བྱུང་གི་ཡེ་ཤེས་ཏེ། དེ་ལ་སྣང་བའི་ཆོས་རྣམས་ལ་ཕྱི་གཟུང་བའི་ཡུལ་གཞན་དུ་དམི༵གས་པར་བྱ༵་བ་དང༌། ནང་འཛིན་པའི་སེམས་བདག་ཏུ་དམི༵གས་པར་བྱེད༵་པ་གཉིས་སུ་མེ༵ད་པ༵ར་ཡེ་ཤེས་ཀྱི་དྲན༵་པས་དབ༵ང་སྒྱུ༵ར་བར་བྱེད་དོ། ། དེ་ལྟར་དབང་སྒྱུར་བའི་ཆོས་གཞན་ལས་འཕགས་པས་ངོ༵་མཚ༵ར་ཞིང་རྨད་དུ་བྱུང་བའི་སྐུ༵་གསུམ་དང་ཡེ་ཤེས་ཆེན་པོའི་གསུ༵ང་ཐེག་པར་སྣང་བ་དང་ཐུགས་མཁྱེན་པ་གཉིས་དང༌། ཡོ༵ན་ཏན༵་ཚད་མེད་པ་དང་འཕྲིན་ལས་ལྷུན་གྱིས་གྲུབ་པ་དང་ཞི༵ང་ཁ༵མས་བསམ་གྱིས་མི་ཁྱབ་པ་ལ་སོགས་པ་ཡང༌། སངས་རྒྱས་ཉིད་ཀྱི་ཡེ་ཤེས་ཀྱི་རང་སྣང་ལ༵ས་ཕྱོགས་གཞ༵ན་ན༵་རང་མཚན་དུ་གྲུབ་པ་མེ༵ད་དེ༵། ཡེ་ཤེས་དེ༵་ཉིད༵་སྐུ་དང་ཞིང་ཁམས་དང་འཕྲིན་ལས་ལ་སོགས་པར་སྣང་བ་བསམ་གྱིས་མི་ཁྱབ་པ་དེ༵་ལྟར༵་སྣང་བ་ཡི༵ན་ཏེ། རྨད་བྱུང་རྒྱལ་པོ་ལས། སངས་རྒྱས་སྐུ་དང་ཡེ་ཤེས་ཞིང་ཁམས་དང༌། ། ཡེ་ཤེས་ཡོན་ཏན་འཕྲིན་ལས་ཇི་སྙེད་པ། ། ཡེ་ཤེས་དེ་ཉིད་དེ་ལྟར་སྣང་བ་ཡིན། ། གཞན་ནས་མ་ཡིན་དེ་ལྟར་ལྷུན་གྱིས་གྲུབ། ། ཅེས་སོ། ། དེ་ལྟར་ཐམས་ཅད་རང་སྣང་ཆེན་པོར་བཀོད་པ་ལས་གཞན་མ་ཡིན་ནོ་ཞེ༵ས་རང་བཞིན་རྡོ༵་རྗེ༵་གསང༵་བའི༵་རྒྱུད་ཀྱི་ཚི༵ག་ཏུ༵འོ༵། ། གསུམ་པ་སྐབས་ཀྱི་དོན་བསྡུ་བ་ནི་ཞེས༵་བརྗོད༵་པས༵། དེ་ལྟར་ཐུགས་རྗེ་ཆེན་པོ་ལས་འཕྲོས་པའི་ཐུ༵བ་པ༵་དྲུག༵་གི༵་སྤྲུལ༵་པ༵་གྲང༵ས་མེ༵ད་པ༵་སྣང་བས་ཐེག་པ་དུ་མར་བསྟན་པ་དང༵༌།

རང་སྣང་བཀོད་པའི་དེ༵་བཞིན༵་གཤེ༵གས་པ༵་ཐམ༵ས་ཅ༵ད་ཀྱི༵ས་གསུ༵ངས་པ༵་ཡ༵ང༌། རང་བཞིན་བརྗོད་དུ་མེད་ཀྱང་སེམས་དང་ཡེ་ཤེས་ཀྱི་སྣང་པར་བསྟན་པ་དེ༵་དག༵་ཏུ༵་འདུ༵ས་པ༵ར་གཙོ་བོ་གདོད་མའི་དེ༵་བཞི༵ན་གཤེ༵གས་པ༵་ཉིད༵་ཀྱིས༵་མཁྱེན༵་ཏོ༵། ། རང་བཞིན་གས༵ང་བ༵འི་སྙིང༵་པོ༵་བརྗོད་དུ་མེད་པའི་དོན་དེ༵་ཁོ༵་ན༵་ཉིད༵་ངེ༵ས་པ༵་ལ༵ས། འཁོར་འདས་ཀྱི་ཆོ༵ས་ཐམ༵ས་ཅ༵ད་སྣང་ལ་རང་བཞིན་མེད་པའི་ངོ་བོ་གདོད་མ་ཉིད་ནས་དག་པའི་ཆོས་ཉིད་དུ་གཏན༵་ལ༵་ཕ༵བ་པ༵འི་ལེ༵འུ༵་སྟེ་༵གསུ༵མ་པའི་རྣམ་པར་བཤད་པ༵འོ༵། ། ། ། ༈ སྤྱི་དོན་གཉིས་པ་དེ་ལས་ཞི་ཁྲོ་གཉིས་ཀྱི་དཀྱིལ་འཁོར་ཇི་ལྟར་འཕྲོས་ཚུལ་བསྟན་པ་ལ་གཉིས་ཏེ། ཞི་བ་ལྷུན་གྱིས་གྲུབ་པའི་དཀྱིལ་འཁོར་བསྟན་པ་དང༌། ཁྲོ་བོ་མངོན་པར་འབྱུང་བའི་དཀྱིལ་འཁོར་བཤད་པའོ། ། དང་པོ་ལ་གསུམ་སྟེ། གཞི་དཀྱིལ་འཁོར་བསྐྱེད་ཅིང་དབང་བསྐུར་བ། ལམ་བསྐྱེད་པ་དང་རྫོགས་པའི་རིམ་པ་བསྟན་པ། འབྲས་བུ་སྐུ་དང་ཡེ་ཤེས་ཀྱི་རང་བཞིན་ལ་བསྟོད་ པའོ། ། དང་པོ་ལའང་གཉིས་ཏེ། དཀྱིལ་འཁོར་གསུམ་གྱི་རང་བཞིན་སྤྱིར་བསྟན་པ་དང༌། དབང་བསྐུར་བའི་ཐབས་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། རྒྱུའི་ཡི་གེ་སྤྲིན་གྱི་དཀྱིལ་འཁོར་བསྟན་པ། དེ་ལས་བྱུང་བ་ཏིང་ངེ་འཛིན་གྱི་དཀྱིལ་འཁོར་བསྟན་པ། དེ་གསལ་བར་བྱེད་པ་གཟུགས་བརྙན་གྱི་དཀྱིལ་འཁོར་བསྟན་པའོ། ། དང་པོ་ལ་གཉིས་ཏེ། ཡི་གེ་སྤྲིན་གྱི་དཀྱིལ་འཁོར་དགོད་པ་དང༌། དེ་ལྟར་བསྒྲུབ་པའི་རིམ་པའོ། ། དང་པོ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། ཡི་གེའི་སྒྲ་དོན། མཚན་ཉིད། དབྱེ་ བའོ། ། དང་པོ་ནི། ཨཀྵ་རའི་སྒྲ་ལས། ཨ་ནི་དགག་པ་དང༌། ཀྵ་ར་ནི་འགྱུར་བ་ལ་འཇུག་པས། ངོ་བོ་འགྱུར་བ་མེད་ཅིང་དོན་གསལ་བར་སྟོན་པའི་རྟེན་དུ་རུང་ བའོ། ། དེ་ལ་འདིར་སྒྲ་པ་རྣམས་ནི་ཡི་གེ་དང༌།

ཡི་གེ་ཕྱི་མོ་གཉིས་སུ་འདོད་པ་ལས། ཡི་གེ་ནི་སྒྲ་སྤྱིའི་རྣམ་པ་སྟེ། འཆད་པ་པོ་དང་ཉན་པ་པོ་གང་རུང་ལ་རྣམ་སྤྱི་དེར་སྣང་བའོ། ། ཕྱི་མོ་ནི་གཟུགས་སུ་བྲིས་པ་ལ་འདོད་དེ། དེ་ཉིད་བཀླགས་པ་ལས་སྒྲ་དོན་གྱི་རྣམ་སྤྱིའི་ཡི་གེ་བསྐྱེད་ཅིང་སྣང་བར་བྱེད་པའི་ཕྱིར་རོ། ། མཚན་ཉིད་ནི་མི་ལྡན་པའི་འདུ་བྱེད་ཀྱིས་བསྡུས་པ་གང་ཟག་གི་སྒྲ་དོན་གྱི་རྣམ་པ་སྤྱིར་ཤར་ བའོ། ། དབྱེ་ན་དབྱངས་ཡིག་བཅུ་དྲུག་དང༌། གསལ་བྱེད་སུམ་ཅུ་རྩ་བཞི་སྟེ། དེ་ཡང་ཐུང་ངུ་དང༌། རིང་པོ་དང༌། ཤིན་ཏུ་རིང་པོའོ། ། ཐུང་ངུ་ནི་ཡི་གེ་གཅིག་བརྗོད་པའི་ཚད་དེ་ཀ་ཞེས་པ་ལྟ་བུའོ། ། རིང་པོ་ནི་གཉིས་ཀྱི་ཚད་དེ་ཀཱ་ཞེས་པ་ལྟ་བུའོ། ། ཤིན་ཏུ་རིང་པོ་ནི་གསུམ་གྱི་ཚད་དེ་ཨཻ་དང་ཨཽ་ལ་སོགས་པ་ལྕི་བ་རྣམས་ སོ། ། དེ་དག་ལའང་ཕོ་མོ་མ་ནིང་གི་དབྱེ་བས་རྣམ་པ་གསུམ་མོ། ། འདི་དག་གང་ལས་བྱུང་ཞེ་ན། མཆུ་དང༌། ལྕེ་དང༌། རྐན་དང༌། ཁོང་ནས་འབྱུང་བ་སྟེ། པ། ཙ། ཡ། ཨ་ཞེས་པ་ལྟ་བུའོ། ། དེ་དག་འབྱུང་བའི་རྒྱུ་ནི། སྨྲ་སྒོ་ལས། གནས་རྣམས་དང་ནི་བྱེད་པ་དང༌། ། རྣམ་པར་རྟོག་དང་རླུང་གཉིས་དང༌། ། ང་རོ་གསལ་བྱེད་སྣང་ཆ་ཡིས། ། ངག་དུ་འདུ་བྱེད་ཀུན་ཏུ་བསྐྱེད། ། ཅེས་པས་རྒྱུ་བདུན་པོ་དག་ལས་སྐྱེ་སྟེ་སོ་སོར་བཤད་ན། ཡང་དེ་ཉིད་ལས། གནས་རྣམས་གཞི་ཡི་རྒྱུ་ཡིན་ཏེ། ། བྱེད་པ་འབྱིན་པར་བྱེད་པའི་རྒྱུ། ། དེ་བཞིན་རྣམ་རྟོག་བསྐུལ་བའི་རྒྱུ། ། ཇི་ལྟར་ཤིང་ལ་རླུང་བཞིན་དུ། ། བྱེད་པ་བསྐྱོད་རྒྱུ་པཱ་ཡ་ཏ༌། ། སྐྱེས་བུ་དང་ནི་བཞོན་པ་བཞིན། ། ལྷན་ཅིག་འབྱུང་བ་ནི་ཤྭ་སྭ། །ང་རོ་རྣམས་དང་གསལ་བྱེད་ ནི། །ཀུན་ཏུ་ཁྱབ་པར་འགྲོ་བའི་རྒྱུ། ། སྣང་ཆ་འདྲ་བར་འབྱུང་བ་ནི། ། སྐལ་བ་མཉམ་པའི་རྒྱུ་ཞེས་བྱ། ། ཞེས་སོ། ། གཉིས་པ་བྱེ་བྲག་ཏུ་བཤད་པ་ལ་གསུམ་སྟེ། ཡི་གེའི་ངོ་བོ། དབྱེ་བ། དགོས་ཆེད་དོ། ། དང་པོ་ནི། སེམས་ཉིད་གདོད་ནས་དག་པའི་རང་བཞིན་ཡི་གེའི་རྣམ་པར་སྣང་བ་ལ་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་རྟེན་བྱེད་

པའོ། ། གང་ལ་གནས་ན་སངས་རྒྱས་དང་སེམས་ཅན་སོ་སོའི་འཁོར་ལོ་བཞི་ན་རྩའི་ནང་གི་ཐིག་ལེ་ལ་བརྟེན་ནས་སོ་སོར་གནས་ཏེ། དེ་ཡང་ཁ་དོག་དང་ཡོན་ཏན་གསལ་བས་འགྲོ་བའི་རྣམ་ཤེས་དངས་ཤིང་དབང་པོ་རྣོ་ལ་དཔལ་ཆེ་བའོ། ། ཡི་གེའི་གཟུགས་མི་གསལ་བས་བླུན་ཞིང་སྐྱོན་དང་ལྡན་པའོ། ། སྙིང་ག་ལ་སོགས་པར་བསྒོམས་པས་དེའི་ཁ་དོག་དང་ཡོན་ཏན་འཕེལ་ཏེ་དངོས་གྲུབ་འབྱུང་བའི་རྒྱུ་བྱེད་པ་ཡང་དེ་ཡིན་ནོ། ། དབྱེ་ན་ལུས་གནས་རྩའི་ཡི་གེ ཕྲོ་བྲང་ལྷའི་ཡི་གེ ཆོ་འཕྲུལ་སྤྲུལ་པའི་ཡི་གེ མཚོན་བྱེད་སྒྲའི་ཡི་གེའོ། ། དང་པོར་རྒྱུད་སྡེ་སོ་སོར་རྩ་འདབ་འཁོར་ལོར་ཡི་གེ་གནས་ཚུལ་དུ་མ་གསུངས་ཤིང༌། འདིར་ནི་སྤྱི་བོ་མགྲིན་པ་སྙིང་ག་གསུམ་དུ་ཨོཾ་ཨཱཿཧཱུྃ་གསུམ་དང༌། སྙིང་གར་ཞི་བ་བཞི་བཅུ་རྩ་གཉིས་ཀྱི་ཡི་གེ་དང༌། སྤྱི་བོར་ཁྲག་འཐུང་ལྔ་བཅུ་རྩ་བརྒྱད་ཀྱི་ཡི་གེ་སྟེ་རིགས་བརྒྱའི་སྐུ་གསུང་ཐུགས་ཀྱི་ཡི་གེ་དང་བཅས་པས་བརྒྱ་དང་གསུམ་དུ་གསུངས་སོ། ། གནས་སྐབས་སུ་འགྲོ་བ་དྲུག་གི་ས་བོན་གྱི་ཡི་གེ་མ་དག་པ་དྲུག་ནི་སྦྱང་གཞིར་བསྟན་ཏེ། ལྷ་དེ་དག་གི་ཡི་གེས་གནས་སུ་དག་པའི་ཐབས་སུ་བཤད་པའོ། ། དེའང་སྤྱི་བོར་རམ་སྨིན་མཚམས་སུ་ཨ་དང༌། མགྲིན་པར་ཏྲི། སྙིང་གར་ནྲི། ལྟེ་བར་སུ། གསང་གནས་སུ་པྲེ། རྐང་མཐིལ་དུ་དུ་རྣམས་འགྲོ་བ་དྲུག་གི་ཡི་གེ་སྟེ། དེ་དག་ལ་འགྲོ་དྲུག་སོ་སོར་སྐྱེ་བའི་ལས་དང་བག་ཆགས་བརྟེན་པར་བཤད་དོ། ། སྦྱང་གཞིའི་དྲུགསྦྱོང་བྱེད་བརྒྱ་དང་གསུམ་ནི་ལུས་ལ་གནས་སོ། ། ཕོ་བྲང་ལྷའི་ཡི་གེ་ནི་ལྷ་བསྒོམ་པའི་ཚེ་དཀྱིལ་འཁོར་གྱི་གནས་སོ་སོར་བསྐྱེད་པའོ། ། སྤྲུལ་པའི་ཡི་གེ་ནི་སངས་རྒྱས་ལོངས་སྤྱོད་རྫོགས་པ་སྐུའི་སྐུ་གསུང་ཐུགས་རྡོ་རྗེ་ལས་ཡི་གེ་སྤྲིན་འཐོན་ཏེ་སྤྲུལ་པ་དུ་མ་འཕྲོ་བས་འགྲོ་བའི་དོན་མཛད་པའོ། ། སྒྲའི་ཡི་གེ་ནི་སྔགས་སུ་ཟློས་པ་སྟེ་སྒྲ་སོ་སོར་བརྗོད་པའོ། ། དགོས་པ་ནི་སོ་སོའི་དོན་བསྒྲུབ་པ་སྟེ།

དེའང་རྩའི་ཡི་གེས་སྐུ་དང་ཡེ་ཤེས་འདུ་འབྲལ་མེད་པའི་རྟེན་བྱེད་པའོ། ། ལྷའི་ཡི་གེས་ལྷ་སོ་སོའི་འཕྲོ་གཞི་བྱེད་པས་བསྐྱེད་རྫོགས་དག་པའི་དོན་བྱེད་པའོ། ། སྤྲུལ་པའི་ཡི་གེས་སེམས་ཅན་ཚད་མེད་པའི་དོན་བྱེད་པའོ། ། སྒྲའི་ཡི་གེས་གསང་སྔགས་འགྲུབ་པའི་རྒྱུ་བྱེད་པའོ། ། དེའང་སྐབས་འདིའི་ཨའི་ཁོངས་ནས་ཡི་གེ་གཞན་རྣམས་འཕྲོ་བ་ཡིན་ཏེ། ཀུན་འདུས་ལས། དབྱིངས་ལས་ཨ་བྱུང་ཨ་ལས་ནི། ། ཡི་གེའི་ཚོགས་རྣམས་མ་ལུས་འཕྲོ། ། ཞེས་སོ། ། འདིར་གསལ་བྱེད་རྣམས་ཚང་ཡང་དབྱངས་མ་ཚང་བ་ནི་བསྡུས་ཏེ། ལྷའི་རྣམ་གྲངས་དང་མཐུན་པར་སྦྱར་བ་ཡིན་ནོ། ། དེའང་ཨཱ་རིང་པོ་ནི་ཤད་དུ་བསྡུས། མཐའ་མའི་ཨཿརྣམ་པར་བཅད་པ་ནི་ཚེག་ཏུ་བསྡུས། རིང་པོའི་གོང་གི་ཨ་དང་ཨྃ་སྣ་དང་ལྡན་པ་ནི་ཨོ་ལ་སྦྱར་ནས་ཨ་དང་ཨྃ་གཉིས་ཀ་ཨཱོྃ་དུ་བསྡུས། མ་ནིང་གི་ཡི་གེ་རྀ་རཱྀ་ལྀ་ལཱྀ་བཞི་ནི་གསལ་བྱེད་ཀྱི་ར་དང་ལར་བསྡུས་པས་བཞི་བཅུ་ཞེ་གཉིས་སོ། ། ཐོག་མའི་ཨ་ལྷག་པ་ནི་ཡི་གེ་རྣམས་ཀྱི་འཕྲོ་གཞི་སྟེ། ཡི་གེ་བསྡུས་པའི་དབང་དུ་གསུངས་པས་ཨོ་གྲོགས་སུ་སྦྱར་བ་སྟེ་ཨཱོྃ་གྱི་ཁོངས་སུ་གཏོགས་སོ། ། དེ་ལྟར་ཡི་གེའི་འཕྲེང་བ་དག་ནི་གནས་གང་ལས་བྱུང་ཞེ་ན། ཀུན་འདུས་རིན་པོ་ཆེའི་རྒྱུད་ལས། ཀ་ལ་སོགས་པ་རྣམ་པ་ལྔ། ། མགུལ་གྱི་གསུང་གི་རང་བཞིན་ཡིན། ། གཉིས་པ་ཙ་ལ་སོགས་པ་ ལྔ། ། ཟླ་གམ་ལྗགས་ཀྱི་རང་བཞིན་ཡིན། ། གསུམ་པ་ཊ་ལ་སོགས་པ་བཅུ། ། ལྗགས་ཀྱི་རྩེ་མོའི་རང་བཞིན་ཡིན། ། བཞི་པ་པ་ལ་སོགས་པ་སྟེ། ། ཞལ་གྱི་སྒྲོས་ལས་འབྱུང་བར་བཤད། ། སྐྱེས་བུ་ཆེན་པོའི་སྨིན་མ་ལས། ། འཁོར་བར་གནས་པའི་ཡིག་འབྲུ་ཡ། ། སྐྱེས་བུ་ཆེན་པོའི་དཀུ་སྐབས་ལས། ། གཏི་མུག་སེལ་བའི་ཡིག་འབྲུ་ཝ། ། སྐྱེས་བུ་ཆེན་པོའི་སྟ་ཟུར་ལས། ། འདོད་ཆགས་བསྲེག་པའི་ཡིག་འབྲུ་ར། ། སྐྱེས་བུ་ཆེན་པོའི་དཔུང་པ་ལས། ། རྟོག་པ་འཇོམས་པའི་ཡི་གེ་ལ། ། ཐུགས་ལས་འཁྱིལ་པའི་དཔལ་བེ་ལས། ། མཚན་མ་དག་པའི་ཡི་གེ་ཤ

། ཕྱག་གི་འཁོར་ལོའི་འོད་ཟེར་ལས། ། ཆོ་འཕྲུལ་སྟོན་པའི་ཡི་གེ་ཥ། ། སྐུ་ཡི་ཁྲུ་ཚད་ལྟེ་བ་ནས། ། འདོད་པ་འབྱུང་བའི་ཡི་གེ་ས། ། ཞབས་ཀྱི་འཁོར་ལོའི་འོད་ཟེར་ལས། ། སྒྲིབ་པ་བསྲེག་པའི་ཡིག་འབྲུ་ཧ། ། གསང་བ་མཁའ་ཡི་རང་བཞིན་ནས། ། ཆོ་འཕྲུལ་འབྱུང་བའི་ཡི་གེ་ཀྵཿ། སྐྱེས་བུ་ཆེན་པོའི་སྤྱན་གཉིས་ལས། ། རང་བཞིན་ཡི་གེ་ཨི་གཉིས་ ཤར། ། སྐྱེས་བུ་ཆེན་པོའི་སྙན་གཉིས་ལས། ། རང་བཞིན་ཡི་གེ་ཨུ་གཉིས་ཤར། ། སྐྱེས་བུ་ཆེན་པོའི་ཞབས་ ཤངས གཉིས་ལས། ། རང་བཞིན་ཡི་གེ་ཨེ་གཉིས་ཤར། ། སྐྱེས་བུ་ཆེན་པོའི་སྤྱི་གཙུག་ལས། ། རྒྱལ་བའི་ཡི་གེ་ཨཱོཾ་དུ་ཤར། ། ཞེས་སོ། ། དེའང་ཡི་གེ་འདི་དག་སངས་རྒྱས་ཀྱི་སྐུ་ལས་ཡི་གེ་སྤྲིན་དུ་འཕྲོ་ཞིང་དཀྱིལ་འཁོར་བསྐྱེད་པའི་ས་བོན་དུ་བྱུང་ལ། ། སེམས་ཅན་གྱི་རྩ་གནས་ན་རང་བཞིན་གྱིས་གནས་སོ། ། དེ་ལྟར་བཞི་བཅུ་རྩ་གཉིས་ཀྱི་སྟེང་དུ་ཨི་གླང་པོ་ཆེའི་སྣ་ལྟ་བུ་དང༌། ཨཱ་རིང་པོ་མདའ་ལྟ་བུ་དང༌། ཚེག་སྟེ་ཨཿདབང་ཕྱུག་ཆེན་པོའི་མིག་ལྟ་བུ་གསུམ་ཡི་གེ་རྣམས་ཀྱི་ཁོངས་ན་ཡོད་པ་དེ་སོ་སོར་བགྲངས་པས་ བཞི་བཅུ་ རྩ་ལྔའོ་ཞེས་རོང་པ་གསུང་ལ། ཁ་ཅིག་སྐུ་གསུང་ཐུགས་ཀྱི་ཡི་གེ་གསུམ་དུ་བཞེད་དེ། ཡི་གེ་ལྟར་ན་སྔ་མ་ལྟར་གནས་ཀྱང༌། ལྷའི་དབང་གིས་ཕྱི་མ་ཉིད་རིགས་སོ་ཞེས་པའང་འདོད་མོད་ཀྱི། འདིར་ཡི་གེའི་མགོ་གླང་པོ་ཆེའི་སྣ་ལྟ་བུ། ཐིག་ལེ་ཚེག་དྲག་མིག་ལྟ་བུ། ཤད་མདའ་ལྟ་བུ་ཉིད་ལ་ངོས་བཟུང་ངོ༌། ། སྤྱིའི་དོན་ཏོ། ། གཉིས་པ་གཞུང་གི་དོན་ལ་གསུམ་སྟེ། དོན་གྱི་འབྲེལ་དགོད། ཚིག་གི་དོན་བཤད། སྐབས་ཀྱི་དོན་བསྡུ་བའོ། ། དང་པོ་ནི། གཞི་ལྷུན་གྱིས་གྲུབ་པའི་ངང་ལས་ཐུགས་རྗེ་འཕྲོས་ཏེ་ཆོས་ཐམས་ཅད་གཏན་ལ་ཕབ་པའི་དོན་གསུངས་པ་དེ༵་ན༵ས་ཕྱོགས་བཅུ་དུས་བཞྀའི་དེ༵་བཞི༵ན་གཤེ༵གས་པ༵་ཐམ༵ས་ཅ༵ད་ཡི་གེ་སྒྱུ་འཕྲུལ་གྱི་རང་བཞིན་ཡེ་ནས་སངས་རྒྱས་པའི་དོན་གྱི་དགོ༵ངས་པ༵་གཅི༵ག་ཏུ༵་གྱུ༵ར་ན༵ས་ཆོས་ཐམས་ཅད་དབྱེར་མེད་པའི་མཉ༵མ་པ༵་ཆེ༵ན་པོ༵འི་ཚུ༵ལ་སྐུ་གསུང་ཐུགས་ཡོན་ཏན་འཕྲིན་ལས་ཆེན་པོའི་རང་བཞིན་རྡོ༵་རྗེ༵འི་དབྱི༵ངས་སུ༵་སྣང་སྲིད་འཁོར་འདས་ཀྱི་ཆོ༵ས་ཐ༵མས་ཅ༵ད་ཡི་གེའི་ངོ་བོར་ཡེ༵་ན༵ས་སང༵ས་རྒྱ༵ས་པ༵འི་ཏིང༵་ངེ༵་འཛི༵ན་ལ༵ས་དགོངས་པ་མི༵་གཡོ༵་བ༵ར་ཆོས་ཉིད་མཉམ་རྫོགས་ཆེན་པོའི་དོན་བསྟན་པའི་ཕྱིར།

ཆོས༵་ཐ༵མས་ཅ༵ད་དོན་ལ་གྲུབ་པ་མེད་པས་མི༵ང་ཙ༵མ་དུ༵་གདོད་མ་ཉིད་ནས་གན༵ས་པ༵འི་རང་བཞིན་ཡི༵་གེ༵འི་ཕྲེ༵ང་བ༵འི་འཁོ༵ར་ལོ༵་ཞེ༵ས་བྱ༵་བ༵་འདི༵་དེ་བཞིན་གཤེགས་པ་ཉིད་ཀྱི་སྐུ༵་ད༵ང་ག༵སུང་ད༵ང་ཐུ༵གས་རྡོ༵་རྗེ༵་ལ༵ས་ཕྱུ༵ང་ངོ༵༌། ། ཞེས་སོ། ། གཉིས་པ་ལ་གསུམ་སྟེ། ཡི་གེ་འཁོར་ལོའི་རང་བཞིན་སྤྱིར་བསྟན་པ། ལྷ་དང་སྦྱར་ཏེ་བྱེ་བྲག་སོ་སོར་བཤད་པ། དེ་གཉིས་ཀའི་དོན་བསྡུ་བའོ། ། དང་པོ་ལ་གསུམ་སྟེ། ཡི་གེ་ཇི་ལྟར་བསྒོམ་པའི་ཚུལ། ཡི་གེའི་སྤྲིན་ཇི་ལྟར་སྤྲོས་པའི་ཚུལ་ཡི་གེའི་རང་བཞིན་ཇི་ལྟར་བཤད་པའི་ཚུལ་ལོ། ། དང་པོ་ལ་གཉིས་ཏེ། བསྒོམ་ཚུལ་དངོས་དང༌། དེའི་ཕན་ཡོན་བསྟན་པའོ། ། དང་པོ་ལ་གསུམ་སྟེ། བསྐྱེད་པའི་རིམ་པ་དང༌། རྫོགས་པའི་རིམ་པ་དང༌། དེའི་ལས་ཚོགས་དང་སྦྱར་ཏེ་ཇི་ལྟར་བསྒོམ་པའི་ཚུལ་ལོ། ། དང་པོ་ནི། སྐྱབས་སུ་འགྲོ་བ་དང་སེམས་བསྐྱེད་པ་དང་སྟོང་པ་ཉིད་དུ་བསམ་པའི་ངང་ལས་པདྨ་དང་ཟླ་བའི་སྟེང་དུ་ཨ༵ཿརབ་༵ཏུ༵་བརྟ༵ན་ཞིང་གཡོ་བར་མ་གྱུར༵་པའི་རང་བཞིན་དུ་དྲི་མ་མེད་པའི་ཨ༵་དཀ༵ར་པོ་དངས་ཤིང་འཚེར་བ་ལས༵་ཡུངས་འབྲུ་བརྒྱར་གཤགས་པའི་ཚད་ཙམ་གྱི་ཤིན༵་ཏུ༵་ཕྲ༵་བའི༵་ཨ༵་དཀར་པོ་གྲངས་མེད་པ་རྣ༵མས་སྤྲོ༵ས་པས། ཕྱོ༵གས་བཅུ༵འི་འཇིག་རྟེན་གྱི་ཁམས་ཐམས་ཅད་ཡོངས་སུ་ག༵ང་བ༵ར་བྱས་པའི་འོད་ཟེར་གྱིས་སྣང་སྲིད་ཐམས་ཅད་ཨའི་རྣམ་པར་གས༵ལ་བར་གྱུ༵ར་ན༵ས། དེ་ཐམས་ཅད་སླར་རྩ་བའི་ཨ་ཉིད་ལ་བསྡུ༵ས་ཤིང་ཐིམ་པར་གྱུར་ཀྱ༵ང་ཨ་དེ་ཉིད་སྔོན་ལས་ཆེར་འཕེ༵ལ་བའམ་ཆུང་དུ་འགྲིབ༵་པ་མེ༵ད་པ༵ར་བརྟན༵་པའི་ངང་ལ་དར་གཅིག་མཉམ་པར་བཞག་གོ ། དེས་ནས་རྩ་བའི་ཨ་དེ༵་ཉིད་ལས༵་མིང༵་གི་ཡི་གེ་ཀ་ལ་སོགས་པ་སུམ་ཅུ་རྩ་བཞིའི་ཚོ༵གས་དང་སྒྲའི་ཡི་གེ་དབྱངས་ཡིག་རྣམས་ཕྱོགས་བཅུར་སྤྲོས་པའི་འོད་ཀྱིས་སེམས་ཅན་ཐམས་ཅད་ཡི་གེའི་རྣམ་པར་གསལ༵་ཞིང་འོད་ཟེར་གྱི་ཕུང་པོ་གཅིག་ཏུ་འབ༵ར་བར་གྱུར་པ་ཀུན༵་སླར་འདུས་ཨ་ལ་ཐིམ།

ཡང་འཕྲོས་པ་ལ་སོགས་པའི་སྤྲོ༵་ཞིང༵་བསྡུ༵་བ༵འ༵ང༵་སྔ་མ་དེ༵་ཁོ་ན་བཞི༵ན་ནོ༵། ། དེ་ནས་སླར་ཡང་པདྨའི་དབུས་སུ་ཉི་མ་དང་ཟླ་བའི་སྟེང་ན་ཨ་དང་ཀྵའི་མཐར་རིམ་པ་བཞིན་ས་བོན་རྣམས་བཀོད་ལ་ལྷར་བསྐྱེད་པའོ། ། དེ་ནི་བསྐྱེད་པའི་རིམ་པ་རྒྱུའི་ཡི་གེ་སྤྲིན་ནོ།། གཉིས་པ་རྫོགས་པའི་རིམ་པ་ནི། ལྷར་གསལ་བའི་ཐུགས་ཀར་པད་ཟླའི་སྟེང་ན་ཨ་རབ་ཏུ་བརྟན་པ་དཀར་པོ་ལས་ཨ་གྲངས་མེད་པ་འཕྲོས་པས་ཕྱོགས་བཅུའི་འཇིག་རྟེན་ཐམས་ཅད་གང་ནས།

 སེམས་ཅན་ཐམས་ཅད་ཨའི་རྣམ་པར་གྱུར་པ་སླར་འདུས་སྙིང་གིའི་ཨ་ལ་ཐིམ་པས་འཕེལ་འགྲིབ་མེད་པའི་ངང་ལ་མཉམ་པར་གཞག་གོ ། དེ་ནས་ཡང་མཐའ་སྐོར་གྱི་ཡི་གེ་དང་ཨ་ལས་མིང་གི་ཡི་གེའི་ཚོགས་དེ་ཁོ་ན་བཞིན་འཕྲོས་པ་སླར་འདུས་འཁོར་འདས་གཉིས་སུ་མེད་པའི་ཆོས་ཉིད་འཕེལ་འགྲིབ་མེད་པའི་ངང་ལ་མཉམ་པར་གཞག་གོ ། དེ་ནི་རྫོགས་པའི་རིམ་པའི་ཡི་གེ་སྤྲིན་ནོ། ། གསུམ་པ་ལས་ཚོགས་དང་སྦྱར་བ་ནི་ཞི་བ་དང་རྒྱས་པ་དང་དབང་དང་དྲག་པོ་ལ་ཨ་དང་མིང་གི་ཡི་གེ་རྣམས་དཀར་པོ་དང་སེར་པོ་དང་དམར་པོ་དང་མཐིང་ནག་ཏུ་སྤྲོས་ཏེ། ནད་གདོན་ཞི་བ་དང༌། ཚེ་དང་བསོད་ནམས་རྒྱས་པ་དང༌། བསྒྲུབ་བྱ་དགུག་ཅིང་དབང་དུ་བྱ་བ་དང༌། གདུག་པ་ཅན་ཚར་བཅད་པའི་ལས་བྱས་ནས། མཐར་འཕེལ་འགྲིབ་མེད་པའི་ངང་ལ་མཉམ་པར་གཞག་གོ ། རྒྱས་པར་ནི་ལེའུ་ལྔ་པའི་སྐབས་བཞིན་ནོ། ། དེ་ནི་ལས་ཚོགས་སྒྲུབ་པའི་ཡི་གེ་སྤྲིན་ནོ། ། གཉིས་པ་དེའི་ཕན་ཡོན་བསྟན་པ་ནི་དེ་ལྟ་བུའི་བསྒོམ་ཚུལ་འདི༵་ནི༵་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་རྡོ༵་རྗེ༵་ཀུན་ཏུ་བཟང་པོའི་དངོ༵ས་གྲུབ༵་ཕུན་སུམ་ཚོགས་པ་ཐམས་ཅད་ཀྱི༵་རང་བཞིན་ཇི་ལྟར་འདོད་པ་ཐམས་ཅད་བརྟན༵་པར་འབྱུ༵ང་བའི་ཡེ༵་ཤེ༵ས་ཀྱི་རྒྱུ༵་ཡི༵ན་ནོ༵། ། དེའི་ཕྱིར་མཆོག་དང་ཐུན་མོང་གི་དངོས་གྲུབ་ཕུན་སུམ་ཚོགས་པ་ཐམས་ཅད་འགྲུབ་པའོ། ། ཁ་ཅིག་ཨ་རབ་ཏུ་བརྟན་གྱུར་ནས་འཕེལ་འགྲིབ་མེད་པར་བརྟན་གྱི་བར་ཡི་གེ་གཅིག་ལ་བསླབ་པ་དང༌། དེ་ལས་མིང་ཚོགས་ལ་སོགས་པས་མང་པོ་ལ་བསླབ་པ་སྟེ་ཆོས་སྐུ་དང་གཟུགས་སྐུའི་རྟེན་འབྲེལ་ལམ་དུ་བྱེད་པར་འདོད་དེ་ཕྱོགས་ཙམ་ལས་ཇི་ལྟ་བ་བཞིན་མ་ཡིན་ཏེ། ཡི་གེ་སྤྲིན་ཐམས་ཅད་ཀྱི་གཞིར་འཆད་དགོས་པའི་ཕྱིར་རོ། ། གཉིས་པ་ཡི་གེའི་སྤྲིན་ཇི་ལྟར་སྤྲོས་པའི་ཚུལ་ལ་གཉིས་ཏེ། ཡི་གེ་སྤྲོས་པ་དང༌། ངོ་མཚར་གྱི་ལྟས་ཁྱད་པར་ཅན་སྣང་བའོ། ། དང་པོ་ནི་ཨ༵ཿཡི་གེ་རྣམས་ཀྱི་འབྱུང་གནས་ཏེ་འཕྲོ་གཞི་ཡིན་པས་ཁོངས་ནས་འབྱུང་བའི་རང་བཞིན་དུ་སྤྲོས་ཏེ།

དེའང་འབྱུང་བ་ལས་གྱུར་པའི་གཟུགས་ཐམས་ཅད་འབྱུང་བ་ཆེན་པོའི་རྣམ་པར་སྐྱེ་བ་བཞིན། ཡི་གེ་ཐམས་ཅད་ཀྱང་ཨའི་རྣམ་པར་སྐྱེ་སྟེ། འདི་ལྟར་ངག་གི་གཞི་མ་ནི་ཨའོ། ། དེ་ཡང་ངག་གི་འདུ་བྱེད་ཀྱི་དབང་གིས་ཨ་ཉིད་བཀུག་པ་ནི་ཨི། སྨད་པ་ནི་ཨུ་སྟེ་རྩ་བ་གསུམ་མོ། ། དེ་ལས་ཨ་དང་ཨི་སྦྱར་བས་ཨེ། ཨ་དང་ཨུ་སྦྱར་བས་ཨོ། བསྒྲིམས་པས་རྀ། གློད་པས་ལྀ། དེ་རེ་རེ་ལའང་རིང་ཐུང་གི་དབྱེ་བས་སྒྲའི་ཡི་གེ་བཅུ་བཞི་དང༌། སྣ་དང་ལྡན་པ་ཨཾ། རྣམ་པར་བཅད་པ་ཨཿསྟེ་བཅུ་དྲུག་ཏུ་འགྱུར་རོ། ། དེའང་ཨའི་སྒྲ་དེ་ཉིད་མགུལ་པའི་གནས་དང་ཕྲད་པ་ལས་ཀ༵་དེ་ཉིད་ཅུང་ཟད་ཞུམ་ཞིང་སྤྱི་བོའི་གནས་དང་ཕྲད་པ་ལས་ཁ༵། དེ་ཅུང་ཟད་ཞུམ་པས་ག༵ དེ་ཁོག་སྦུབས་ཀྱི་གནས་དང་ཕྲད་པས་གྷ༵། དེ་སྣ་དང་ཕྲད་པས་ང༵་སྟེ་སངས་རྒྱས་ཀྱི་མགུལ་གྱི་བུམ་པ་ལས་འཐོན་པའོ། ། རིམ་པ་དེ་ཉིད་ལས་དཔགས་ཏེ་གཞན་ལའང་ཤེས་པར་བྱའོ། ། དེ་ལ་ཙ༵་ཚ༵་ཛ༵་ཛྷ༵་ཉ༵་རྣམས་ནི་ཨ་དེ་ཉིད་རྐན་གྱི་དབུས་དང་ལྕེའི་དཀྱིལ་དུ་ཕྲད་པ་ལས་བྱུང་བས་ལྗགས་ལས་བྱུང་བའོ། ། ཊ༵་ཋ༵་ཌ༵་ཌྷ༵་ཎ༵་རྣམས་ནི་ཨ་དེ་ཉིད་ལྕེའི་རྩེ་མོར་ཉེ་བ་རྐན་གྱི་མཐར་ཕྲད་པ་ལས་སྤྱི་བོའི་སྒྲ་འབྱུང་བས་ལྗགས་ཀྱི་རྩེ་མོ་ལས་འཐོན་ནོ། ། ཏ༵་ཐ༵་ད༵་ངྷ༵་ན༵་རྣམས་ནི་ཨ་དེ་ཉིད་ལྕེའི་རྩེ་མོ་དང་སོ་ཕྲད་པ་ལས་བྱུང་བས་ལྗགས་ཀྱི་རྩེ་མོ་དང་ཚེམས་ལས་འཐོན་ཏོ། ། པ༵་ཕ༵་བ༵་བྷ༵་མ༵་རྣམས་ནི་ཨ་དེ་ཉིད་མཆུ་དང་ཕྲད་པ་ལས་བྱུང་བས་མཆུ་ལས་འཐོན་ཏོ། ། དེ་དག་གི་ནང་ཚན་གྱི་བྱེ་བྲག་ནི་ཀ་ལ་སོགས་པ་བཞིན་ ནོ། ། ཡི་གེའི་ལྷག་མ་དགུ་ནི་སྡེ་ཚན་གྱི་གནས་ལ་ཡ ༵ ་དང་ཤ ༵ ་རྐན་གྱི་སྡེའོ། ། ཝ་ནི་མཆུའོ། ། ར་དང་ཥ་སྤྱི་བོའོ། ། ལ་དང་ས་སོའི་སྡེའོ། ། ཧ་མགུལ་པའི་སྡེའོ། ། ཀྵ་མགུལ་པ་དང་སྤྱི་བོའི་ཆར་གཏོགས་པས་དེ་ནས་འབྱུང་ཡང༌། གདུལ་བྱའི་དོན་དུ་འཕྲོ་ཚུལ་གྱི་དབང་དུ་བྱས་ནས། སྨིན་མ་ལས་ཡ༵། དཀུའི་སྐབས་ལས་ཝ༵། སྟ་ཟུར་ལས་ར༵།

དཔུང་པ་ལས་ལ༵། ཐུགས་ཀ་ལས་ཤ༵ ཕྱག་གི་འཁོར་ལོ་ལས་ཥ༵། ལྟེ་བ་ལས་ས༵། ཞབས་ཀྱི་འཁོར་ལོ་ལས་ཧ༵། གསང་གནས་ལས་ཀྵ༵་རྣམས་འཐོན་ཏོ། ། ཡི་གེ་དེ་དག་ལ་ཨའི་སྒྲས་ཁྱབ་པ་ནི་པི་ཝང་གི་སྒྲ་སྙན་དེས་པི་ཝང་གི་སྒྲ་མཐོ་དམན་དང་དྲག་ཞན་ཐམས་ཅད་ལ་ཁྱབ་པ་བཞིན་ནོ། ། ཡང་སྤྱན་གཉིས་ལས་ཨི༵་ཨཱི༵། སྙན་གཉིས་ལས་ཨུ་༵ཨཱུ༵། ཤངས་གཉིས་ལས་ཨེ༵་ཨཻ༵། དབུའི་གཙུག་ཏོར་ལས་ཨཱོ༵ྂ་རྣམས་འཐོན་ཏོ། ། གཉིས་པ་ངོ་མཚར་གྱི་ལྟས་ཁྱད་པར་ཅན་སྣང་བ་ནི་ཡི་གེ་དེ༵་དག༵་སྐུ་གསུང་ཐུགས་ལས་ཕྱུང༵་བ༵ས་འཇི༵ག་རྟེན༵་དྲུག༵་གི༵་ཕྱོག༵ས་བཅུ༵་མཐ༵འ་ཡ༵ས་པ༵་ཐམས་ཅད་དུ་ཡི་གེ་སྤྲིན་གྱི་སྣང་བ་ཆེན་པོས་ཤར་མཐོ་ན་ནུབ་མདའ། ནུབ་མཐོ་ན་ཤར་དམའ། ལྷོ་མཐོ་ན་བྱང་དམའ། བྱང་མཐོ་ན་ལྷོ་དམའ། མཐའ་མཐོ་ན་དབུས་དམའ། དབུས་མཐོ་ན་མཐའ་དམའ་བའི་ཚུལ་གྱིས་རྣམ་པར་འགྱུར་བ་རྣ༵མ་པ༵་དྲུག༵་ཏུ༵་ཆུ༵ང་ངུར་གཡོ༵ས་པས་སྣང་བ་ཐམས་ཅད་གཟུགས་བརྙན་གྱི་རང་བཞིན་དུ་དག་པར་བྱས། འབྲིང་དུ་ར༵བ་ཏུ་༵གཡོ༵ས་པས་སྟོང་པ་ཐམས་ཅད་ཡེ་ཤེས་ཀྱི་རང་བཞིན་དུ་གསལ་བར་བྱས། ཆེན་པོའི་ཚུལ་གྱིས་ཀུན༵་ཏུ༵་རབ་ཏུ་གཡོ༵ས་ནས༵་གཉིས་སུ་མེད་པའི་རང་བཞིན་རྫོགས་པ་ཆེན་པོའི་ངང་དུ་འཁོར་འདས་ཀྱི་ཆོ༵ས་ཐ༵མས་ཅ༵ད་གང་དུའང་མ་གྲུབ་པས་མི༵ང་གི༵་མཚ༵ན་ཉིད༵་བཏགས་པ་ཙམ༵་དུ༵་གྱུར༵་ཏོ༵། ། དེ་ཉིད་ལ་དེ་བཞིན་གཤེགས་པ་ཉིད་མཆོག་ཏུ་དགྱེས་པས་ཧོ༵་ཞེས་མཉམ་པ་ཉིད་ཀྱི་ངང་དུ་བཞག་པའོ། ། གསུམ་པ་ཡི་གེའི་རང་བཞིན་ཇི་ལྟར་གསུངས་པའི་ཚུལ་ལ་དྲུག་སྟེ། ཡི་གེ་གསུངས་པའི་རྒྱུ་བརྗོད་པ། སྐྱེ་བ་མེད་པ་ཡི་གེའི་འཁོར་ལོར་སངས་རྒྱས་ཀྱི་དགོངས་པ་ཐམས་ཅད་འདུས་པས་ཆོས་ཀྱི་སྐུར་བསྟན་པ། ཡི་གེ་བཞི་བཅུ་རྩ་གཉིས་ཨའི་རང་བཞིན་དུ་འདུས་པས་ཡི་གེ་མངོན་རྫོགས་ལོངས་སྤྱོད་རྫོགས་པའི་སྐུར་སངས་རྒྱས་པར་བསྟན་པ། ཡི་གེ་ཉིད་ཀུན་གྱི་འབྱུང་གནས་སུ་གྱུར་པས་རོལ་པ་སྣ་ཚོགས་སུ་འཆར་བའི་ཕྱིར་སྤྲུལ་པའི་སྐུར་བསྟན་པ།

དེ་ཉིད་དུ་རྒྱལ་བའི་དགོངས་པ་འདུས་པས་དཀྱིལ་འཁོར་བཞི་བཅུ་རྩ་ལྔའི་རྫོགས་ཚུལ་བསྟན་པ། སེམས་ཉིད་སྣང་སྟོང་གཉིས་སུ་མེད་པར་ཡི་གེའི་སྒྲ་དོན་བཤད་པའོ། ། དང་པོ་ནི། ཡི་གེའི་སྤྲིན་སྤྲོས་པ་དེ༵་ན༵ས་དེ༵་བཞི༵ན་གཤེ༵གས་པ༵་ཐམ༵ས་ཅ༵ད་ཀྱི༵ས་ཡི་གེ་སྤྲིན་གྱི་ཆེ༵ད་དུ༵་བརྗོ༵ད་པ༵་འདི༵་སྐད་ཅེས་བརྗོ༵ད་དོ༵། ། གཉིས་པ་ནི། ཡི་གེ་ཨ༵་ནི༵་ཡི་གེ་རྣམས་ཀྱི་འབྱུང་གནས་སྣང་བའི་ཆ་ཙམ་མ་དོར་བས་སྟོང༵་པའི་མཐར་ཡང་མ་གྲུབ་པ་དང༵༌། དེ་ཉིད་དངོས་པོ་མཚན་མར་མེད་པས་མི༵་སྟོ༵ང་བ་ཞེས་ཀྱང་དམིགས་སུ་མེད་པ་གང་གི༵་ཚེ། དེ་གཉིས་ཀྱི་རང་བཞིན་གཉིས་སུ་མེད་པའོ་ཞེས་པའི་དབུ༵་མ༵འང༵་དམི༵གས་སུ༵་ཡོ༵ད་པ་མ༵་ཡི༵ན་ཏེ། ལྟོས་ས་སྣང་བ་དང་སྟོང་པའི་རང་བཞིན་ལས་འདས་པའི་ཕྱིར་རོ། ། དེ་ལྟར་ཆོས་ཐམ༵ས་ཅ༵ད་མི༵ང་ཙམ༵་ལས་སྨྲ་བསམ་སྤྲོས་བརྗོད་ཀྱི་ངོ་བོར་མ་གྲུབ་པ་ནི་ས༵ངས་རྒྱ༵ས་ཀུན༵་གྱི་དགོངས་པ་སྟེ། དེ་ཉིད་ཡི༵་གེ༵འི་ཕྲེང༵་བ༵་ཉིད༵་ཀྱི་ངང་ལ༵་གན༵ས་སོ། ། དེའི་གནས་ལུགས་ནི་ཆོས་སྐུ་ལྷུན་གྱིས་གྲུབ་པའི་རང་བཞིན་ནོ། ། གསུམ་པ་ནི། ཡི་གེ་ཐམས་ཅད་ཀྱི་འབྱུང་ཁུངས་ཨ༵་ཉིད༵་རྐྱེན་གྱིས་ཡི་གེའི་རྣམ་པ་སྣ༵་ཚོག༵ས་པར༵་སྣང༵་བའི༵་རང་བཞིན་ཡིན་ཏེ། སྔར་བསྟན་པ་ལྟར་རྩ་བའི་ཨ་ལས་བཀུག་པས་ཨི། སྨད་པ་ཨུ་གསུམ་གྱི་ཁོངས་ནས། ཨ་དང་ཨི་ལས་ཨེ། ཨ་དང་ཨུ་ལ་ཨོ་སྟེ་དབྱངས་ལྔ། བསྒྲིམས་པས་རྀ། གློད་པས་ལྀ། དེ་དག་ཀྱང་ཐབས་དང་ཤེས་རབ་གཉིས་སུ་ཕྱེ་བས་བཅུ་བཞི། ཐབས་གསལ་བོར་སྟོན་པ་ཨཾ། ཤེས་རབ་གསལ་བོར་སྟོན་པ་ཨཿསྟེ་ཨཱ་ལི་ཞེས་བྱའོ། ། ཨ་ཉིད་མགྲིན་པ། རྐན། ལྕེ་རྩེ། སོ། མཆུ་རྣམས་ལ་བརྟེན་ཏེ་བརྗོད་པས། ཀ་ཙ་ཊ་ཏ་པ། དེ་རྣམས་སྒྲ་དྲག་ཏུ་བོས་པ་ལས། ཁ་ཚ་ཋ་ཐ་ཕ། ཞན་དུ་བོས་པ་ལས། ཀ་ཛ་ཌ་ད་བ། དེ་དག་ཆེར་བོས་པ་ལས། གྷ་ཛྷ་ཌྷ་དྷ་བྷ། དེ་དག་སྣ་དང་ལྡན་པར་བརྗོད་པས། ང་ཉ་ཎ་ན་མ་སྟེ་སྡེ་ཚན་ལྔ་འབྱུང་ངོ༌། ། དེ་དག་དང་མཐུན་པར་ཡ་དང་ཤ་ནི་རྐན་ལས།

ར་དང་ཥ་ནི་ལྕེ་རྩེ་བསྒྱུར་བ་ལས། ལ་དང་ས་ནི་སོ་ལས། ཝ་ནི་མཆུ་ལས། ཧ་ནི་མགྲིན་པ་ལས། ཀྵ་ནི་སྤྱི་བོ་ལས་སོ། ། ཨའི་སྒྲ་དེ་ཉིད་མགུལ་པའི་གནས་སོགས་དང་ཕྲད་པས་ཀ༵་ལ༵་སོ༵གས་པ༵་བཞི༵་བཅུ༵་རྩ་གཉི༵ས་སུ་ཀཱ་ལི་དང་ཨཱ་ལིའི་སྒྲའི༵་མི༵ང་གི༵ས་བརྗོད་པ་ཐམ༵ས་ཅ༵ད་བསྡུས༵་པ་ནི་ཡེ་ནས་མངོ༵ན་པར་རྫོག༵ས་པར་བྱང་ཆུབ་པའི་རྒྱལ༵་པོ༵་ཨ་སྐྱེ་བ་མེད་པ་ཆོས་ཀྱི་སྐུར་སངས་རྒྱས་པས་ན། ཨ་སངས་རྒྱས་པ་བཞིན་དུ་ཨའི་ངང་ལས་འཕྲོས་པའི་ཡི་གེ་བཞི་བཅུ་རྩ་གཉིས་པོ་དེ༵་ཉིད༵་ཀྱང་སངས་རྒྱས་པར་ངེ༵ས་ཏེ་ངོ་བོ་གཅིག་གི་རོལ་པ་ཡིན་པའི་ཕྱིར་རོ། ། དོན་ལ་ཨ་ནི་ཀུན་ཏུ་བཟང་མོའི་དབྱིངས་སོ། ། ཡི་གེ་བཅུ་བཞི་རྩ་གཉིས་ནི་དེའི་ངང་ལས་འཕྲོས་པའི་སངས་རྒྱས་བཞི་བཅུ་རྩ་གཉིས་སོ། ། དེའི་རང་བཞིན་ནི་ཡི་གེ་ལོངས་སྤྱོད་རྫོགས་པའི་སྐུར་བསྟན་པ་ཡིན་ནོ། ། བཞི་པ་ལ་གཉིས་ཏེ། ཡི་གེ་ཚིག་གི་འབྱུང་ཁུངས་སུ་བསྟན་པ་དང༌། ཡི་གེའི་རོལ་པ་སྣ་ཚོགས་སུ་འཆར་ཚུལ་བསྟན་པའོ། ། དང་པོ་ནི། ངོ་བོ་ཆོས་སྐུར་གནས་པས་ཨེ༵་མ༵་ཧོ༵་རང་བཞིན་ལོངས་སྐུར་སྣང་བས་ངོ༵་མཚ༵ར་ཐུགས་རྗེ་སྤྲུལ་སྐུར་ཤར་བས་ཡ༵་མཚ༵ན་པའི་དོན་གྱི༵་ཡི་གེ་སྤྲིན་གྱི་འཁོར་ལོ་ནི་རྫུ་འཕྲུལ༵་ཆེན༵་པོ་བསམ་གྱིས་མི་ཁྱབ་པའི་རང་བཞིན་བཞི༵་བཅུ༵་རྩ༵་གཉིས་ཀྱི་སྟེང་དུ་མགོ་ཚེག་ཤད་གསུམ་བསྣན་པས་བཞི་བཅུ་རྩ་ལྔའི༵་ཚོགས་རྣམས་ནི་མིང༵་དང་ཚི༵ག་རྣ༵མས་མ༵་ལུས་༵པ་འཛི༵ན་པ ༵ འི་གན༵ས་ཡིན་ནོ། ། ཇི་ལྟར་འཛིན་ན་དཔེར་ན་གཟུགས་ཀྱི་མཐའ་རྡུལ་ཕྲན། རྡུལ་ཕྲན་འདུས་པ་ལས་གོང་བུ་སྟེ། རྡུལ་ཕྲན་ནི་གོང་བུ་འཛིན་པའི་གནས་ཡིན་པ་བཞིན་དུ། མིང་གི་མཐར་ཐུག་པ་ནི་ཡི་གེ་ཡིན་ནོ། ། ཡི་གེ་འདུས་པ་ལས་དབྱངས་ཨ་གཅིག་གིས་བཅིངས་པའི་ཡི་གེ་ ཀ་ལྟ་བུ་དེ་དཔྱད་ འགྲུབ་བོ། ། དེ་འདུས་པས་ཀ་བ་དང་བུམ་པ་ལ་སོགས་པ་དངོས་པོ་རྣམས་ཀྱི་མིང་འགྲུབ་བོ། ། དེ་འདུས་པས་ཚིག་གི་ཚོགས་མ་ལུས་པ་འགྲུབ་པས་ན།

ཡི་གེ་རྣམས་ནི་མིང་ཚིག་གི་གནས་ སོ། ། དེ་ལས་ཐེག་པའི་ཆོས་སྣ༵་ཚོག༵ས་པའི་དོན༵་ཆེ༵ན་པོ་ངག་ཏུ་སྨྲ༵་ཞི༵ང་གཞན་ལ་སྟོན༵་པའི་ཕྱིར་ཡི་གེ་ཚིག་དོན་མ་ལུས་པའི་འབྱུང་གནས་སུ་ཡེ་ནས་གྲུབ་པ་ཡིན་ ནོ། ། གཉིས་པ་ནི། རགས་པའི་དངོ༵ས་པོར་གྲུབ་པ་མེ༵ད་པ་ཡི༵་གེ༵འི་ར༵ང་བཞི༵ན་རང་གི་སེ༵མས་ཉིད་འོད་གསལ་བ་སྟེ། གང་ཟག་དང་ཆོས་ཀྱི་བད༵ག་མེ༵ད་ཅིང་སྤྲོས་པའི་མཐ༵འ་ཐམས་ཅད་དང་བྲལ༵་བའི་ཆོས་ཉིད་ཡེ་གདོད་མ་ཉིད་ནས་དངོས་པོ་དང་མཚན་མའི་ཆོས་སུ་མི༵་དམྀ༵གས་ཀྱང༵༌། སྣང་བའི་རང་བཞིན་ཆུ་ཟླ་ལྟར་གཉིས་སུ་མེད་པའི་ཚུལ་གྱིས་སངས་རྒྱས་ཀྱི་སྐུ་དང་སེམས་ཅན་གྱི་རྩ་གནས་འཁོར་ལོ་རྣམས་ན་ཡི་གེ་དེ་དག་གི་དབྱི༵བས་སྣང་ལ་རང་བཞིན་མེད་པར་གནས་ཏེ། ཨ་སེང་གེ་བསྒྱིངས་པ་ལྟ་བུ་དང༵༌། ཀ་བ་དན་བརྩེགས་པ་ལྟ་བུ་ལ་སོགས་པར་གནས་ཤིང༌། ཁ༵་དོ༵ག་ཀྱང་ཨཱ་ལི་རྣམས་དམར་པོ་དང༌། ཀཱ་ལི་རྣམས་དཀར་པོའི་རང་བཞིན་དུ་གནས་སོ། ། དེ་དག་བསྒོམས་པ་ལས་རྣལ་འབྱོར་བའི་ལམ་དང་འབྲས་བུའི་དོན་ཡང་རྫོགས་པར་བྱེད་པ་ནི་ནང་དོན་གྱི་ཡི་གེའི་མཛད་པའོ། ། སངས་རྒྱས་ཀྱི་གནས་སྐབས་ན་ཡི་གེའི་སྤྲིན་ཁ་དོག་དང་དབྱིབས་དང་མིང་དང་ཚིག་རྣམ་པ་སྣ་ཚོགས་ཀྱིས། རྣམ་པར་འཕྲུལ་པའི་རོལ་པ་ཅིར་ཡང་སྤྲུལ་ཅིང་འགྲོ་བའི་སྐལ་བ་དང་མཐུན་པར་ཆོས་ཀྱི་རྣམ་གྲངས་དཔག་ཏུ་མེད་པ་སྟོན་པར་མཛད་པའོ། ། འདི་ལྟར་སྣང་བ་གཟུགས་བརྙན་གྱི་ཡི་གེའི་གླེགས་བམ་གྱི་ཁ་དོག་དང་དབྱིབས་དང་མྀ༵ང་ཚིག་གི་ཚོ༵གས་ཀྱི༵ས་ཀྱང་འགྲོ་བའི་དོན་མཐུན་པར་སྒྲུབ་པ་ནི་ཡི་གེ་འཁོར་ལོའི་མཛད་པ་ཡིན་ཞིང༌། ལྷའི་ས་བོན་བསྒོམས་པའི་ཡི་གེ་ལས་ཀྱང་གསང་སྔགས་འགྲུབ་པ་ནི་ཡི་གེ་འཁོར་ལོའི་སྤྲུལ་པ་སྟེ། དེ་ལྟར་ན་ཡི་གེ་སྤྲིན་སྤྲུལ་པ་ཉིད་དུའང་གནས་སོ། ། ལྔ་པ་དཀྱིལ་འཁོར་བཞི་བཅུ་རྩ་ལྔ་རྫོགས་པར་བསྟན་པ་ནི་ཕྱོ༵གས་བཅུ༵་དུ༵ས་བཞི༵ར་སྔ་ཕྱི་ད་ལྟ་འགྲོ་བའི་དོན་ལ་གཤེ༵གས་པ༵འི༵་སངས་རྒྱས་ཐམས་ཅད་ཀྱི་གསང་བ་རང་བྱུང་གི་ཡེ་༵ཤེ༵ས་སེ༵མས་དཔ༵འི་སྐུ༵འི་དཀྱིལ་འཁོར་ནི་སྐུའི་སྐུ།

སྐུའི་གསུང༌། སྐུའི་ཐུགས་རེ་རེ་ལའང་ཡོན་ཏན་འཕྲིན་ལས་གཉིས་བསྣན་ནས་ལྔ་ལྔར་ཕྱེ་བས་བཅོ་ལྔ། དེ་བཞིན་དུ་གསུ༵ང་དང་ཐུ༵གས་ལའང་བཅོ་ལྔ་བཅོ་ལྔ་སྟེ་རིགས་ལྔའི་དཀྱི༵ལ་འཁོ༵ར་བཞི༵་བཅུ༵་རྩ༵་ལྔ་༵པོ་དེ་ཉི༵ད་ཡི༵་གེ༵འི་མགོ༵་ཨ་ན༵ས་མཇུག་ཀྵ༵འི་བར་ལ༵་རྫོ༵གས་པས་རིགས་ཀྱི་དཀྱིལ་འཁོར་ཇི་སྙེད་པའི་དབྱེ་བ་ཡང་ཡི་གེ་འཁོར་ལོ་ཉིད་ལ་ཚང་ཞིང་འདུས་པས་དཀྱིལ་འཁོར་ཐམས་ཅད་ཀྱི་རྩ་བ་ཡིན་ ནོ། ། འདི་ལ་ཁ་ཅིག་ཡི་གེ་བཞི་བཅུ་རྩ་ལྔ་ཉིད་དུ་འཆད་པ་དེ་དག་གིས་ནི་ཡི་གེ་འཁོར་ལོ་ལ་དཀྱིལ་འཁོར་རིགས་འདུས་པར་བཤད་པའི་ཕྱོགས་ཙམ་ཡང་མ་མཐོང་བར་ཟད་དོ། ། དྲུག་པ་སེམས་ཉིད་ཡི་གེར་སྣང་པའི་ངེས་ཚིག་བཤད་པ་ལ་གསུམ་སྟེ། སེམས་ཉིད་སྐྱེ་བ་མེད་པ་ཡི་གེའི་དོན་དུ་བསྟན་པ། སྐྱེ་བ་མེད་པ་ཉིད་ཀྱི་ངང་ལས་ཡི་གེར་སྣང་བས་ཡོན་ཏན་ལྷུན་གྱིས་གྲུབ་ཚུལ། སྣང་སྟོང་གཉིས་སུ་མེད་པའི་ཡི་གེ་གང་གིས་བྲིས་ཤིང་བཀོད་ཚུལ་ལོ། ། དང་པོ་ནི། སེ༵མས་ཀྱི་རང་བཞིན་འོད་གསལ་བ་དེ་ཉིད༵་རང༵་བཞིན༵་ལྷུན་གྱིས་གྲུབ་པའི་ཡི༵་གེ༵་སྟེ༵། ཡི༵་གེ༵་དེ་ཉིད་ལ་དངོ༵ས་པོ༵་དང་མཚན་མར་གྲུབ་པ་ཡོ༵ད་པ་མ༵་ཡི༵ན་ཏེ། མཚན་བརྗོད་ལས། ཨ་ནི་ཡིག་འབྲུ་ཀུན་གྱི་མཆོགཁོང་ནས་འབྱུང་བ་སྐྱེ་བ་མེད། ། དོན་ཆེན་ཡི་གེ་དམ་པ་སྟེ། ། བརྗོད་པ་ཀུན་གྱི་རྒྱུ་ཡི་མཆོག། ཚིག་ཀུན་རབ་ཏུ་གསལ་བར་བྱེད། ། ཅེས་པ་དང༌། མདོ་ལས། རབ་འབྱོར་ཡི་གེ་ནི་དོན་དམ་པར་མ་སྐྱེས་པ་སྟེ་ཨའི་ངོ་བོ་ཉིད་དོ། ། ཨའི་ངོ་བོ་ཉིད་གང་ཡིན་པ་དེ་ནི་སེམས་ཀྱི་རང་བཞིན་ཏེ་དངོས་པོ་དང་དངོས་པོ་མེད་པ་ཐམས་ཅད་ལས་ཡང་དག་པར་འདས་པའོ། ། ཞེས་པ་ལྟར་རོ། ། གཉིས་པ་ནི། སེམས་ཉིད་དམི༵གས་སུ་མེ༵ད་པ་དོན་དམ་པའི་ཡི་གེ་དེ༵་ཉིད༵་འོད་གསལ་པའི་ཁམས་སྣ༵་ཚོ༵གས་པའི༵་ཕྱིར། རྟེན་བྱེད་པའི་སྐུའི༵་འཁོར་ལོ་ཆེན་པོ་གོ་བརྡ་སྤྲོད་པའི་གསུ༵ང་གི་འཁོ༵ར་ལོ༵་ཆེ༵ན་པོ་མཉམ་པར་འཇོག་པ་ཐུ

༵ གས་ཀྱ ༵ ི་འཁོར་ལོ་ཆེན་པོ་དང་ཐམས་ཅད་མཁྱེན་པས་ཡོན་ཏན་གྱི་འཁོར་ལོ། ཐོགས་པ་མེད་པས་ཕྲིན་ལས་ཀྱི་འཁོར་ལོ་ཆེན་པོ་སྟེ། རང་བཞིན་སངས་རྒྱས་ཐམས་ཅད་ཀྱི་སྐུ༵་གསུ༵ང་ཐུག༵ས་མི་ཟད་པ་རྒྱན་གྱི་འཁོར་ལོ་དེ་ནི༵་ཡོན་ཏན་ཕུན་སུམ་ཚོགས་པ་ཡེ་ནས་ལྷུན་གྱིས་གྲུབ་པས་ངོ༵་མཚ༵ར་གྱི༵་མཆོག་སྐུ་དང་ཡེ་ཤེས་འདུ་འབྲལ་མེད་པའི་དགོངས་པ་ཡ༵་མཚན༵་གྱི་ཆོ་འཕྲུལ༵་ཆེ༵ན་པོ་རང་ལ་སྣང་བར་བྱེད་པས་ར༵བ་ཏུ་འགུ༵གས་པ༵་ཉིད་ཡིན་ནོ། །དེའང་བསྒོམས་པས་སྐུ་གསུམ་རང་ལ་འཆར་བའི་དོན་ཏོ། ། གསུམ་པ་ནི། དེ་ལྟར་སྣང་བའི་ཡི་གེ་དེ་ཉིད་སེམས་ཉིད་ཡེ་ནས་དག་པ་ཆོས་ཀྱི་དབྱི༵ངས་འགྱུར་བ་མེད་པའི་ངང་ལ༵་ཡེ་ཤེས་ལྷུན་གྱིས་གྲུབ་པ་བྱ་རྩོལ་མེད་པའི་དབྱི༵ངས་ཀྱི༵ས་ཡེ་ནས་བྲིས༵་པ༵་སྟེ༵་གཏན་དུ་འཕོ་འགྱུར་མེད་པའི་ཆོས་ཉིད་རང་བཞིན་གྱིས་འོད་གསལ་བ་ལ་ཡི༵་གེ༵་ཞེས༵་བྱ་བའི་དོན་དོན་དུ་བཏགས་པ་ནི༵་གསར་དུ་བྱས་པའམ་བྱུང་བ་མ་ཡིན་པ་དེའི༵་ཕྱིར༵་ལྷུན་གྱིས་གྲུབ་པའི་ཡི་གེ་སྤྲིན་གྱི་འཁོར་ལོ་འཁོར་འདས་ཐམས་ཅད་ལ་ཡེ་ནས་རང་ཆས་སུ་གནས་པར་བརྗོད༵་པའོ།

 ། གཉིས་པ་ལྷ་དང་སྦྱར་ཏེ་བྱེ་བྲག་སོ་སོར་བཤད་པ་ལ་གསུམ་སྟེ། ཡི་གེ་གསུམ་གྱི་དོན་སྤྱིར་བསྟན་པ་དང༌། ཡི་གེ་བཞི་བཅུ་རྩ་གཉིས་ཀྱི་དོན་བྱེ་བྲག་ཏུ་བཤད་པ་དང༌། དེ་དག་གི་དོན་བསྡུའོ། ། དང་པོ་ནི། ཡི་གེའི་མགོ༵་བེར་ཀ་རིས་ནི༵་ཨི་གླང་པོ་ཆེའི་སྣ་ལྟ་བུས་མཚོན་ནས་ཐབས་དང་ཤེས་རབ་གཉིས་སུ་མེད་པའི་དོན་སྟོན་པར་བྱེད་པ་ནི་ཐུགས་རྡོ་རྗེ་མ༵་ནོ༵ར་བ་སྟེ། གླེགས་བམ་ལ་སོགས་པའི་ཡི་གེ་ཐམས་ཅད་ཀྱི་ཐོག་མའི་མགོ་འདྲེན་ཅིང་འཇུག་པའི་སྒོར་གྱུར་པས་ལ༵མ་གྱི་ལས་སུ་བྱ་བ་བྱེད་པ་ཡི༵ན་ཏེ༵། ཤིང་རྟའི་འདྲེན་བྱེད་བཞིན་ནོ། ། ཡི་གེའི་ཐི༵ག་ལེ་ནི༵་ཚེག་སྟེ་ཨཿདབང་ཕྱུག་ཆེན་པོའི་མིག་ལྟ་བུ་ནི་མཚན་མ་ཉེ་བར་ཞི་བ་མྱ་ངན་ལས་འདས་པའི་རང་བཞིན་བརྗོད་དུ་མེད་པ་གསུང་རྡོ་རྗེ་མཚོན་པ་ཤེས༵་རབ༵་མཐའ་གཉིས་ལ་མི་གནས་པ་སྟེ། ཨའི་རྣམ་པ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ནོ། ། དེའི་བྱེད་ལས་ནི་དངོས་པོ་རྣམས་ཀྱྀ་མིང༵་དུ༵་སོ་སོར་གྲུབ་ཅིང་སྨྲ་༵བའི་ལས་བྱེད་དོ། ། དེའང་ཨ་རེ་རེས་མ་བཅིངས་ན་དབྱངས་གཅིག་གིས་བཅིངས་པའི་ཡི་གེ་རྣམས་ཀྱི་མིང་མི་འགྲུབ་ལ། དེ་མ་གྲུབ་ན་ཀ་བ་དང་བུམ་པ་ལ་སོགས་པ་དངོས་པོ་རྣམས་ཀྱི་མིང་མི་འགྲུབ་པས། འདིར་དངོས་པོ་སོ་སོའི་མིང་གྲུབ་པའི་ལས་བྱེད་པའོ། ། ཡི་གེའི་ཤད༵་ནི༵་ཨ་དྲང་པོ་མདའ་ལྟ་བུ་སྟེ་ཐུགས་རྗེ་ཆེན་པོས་འགྲོ་བ་སྐྱོབ་པའི་མཚོན་བྱེད་སྐུ་རྡོ་རྗེ་ཐ༵བས་ཀྱི་ཆོ་འཕྲུལ་ཆེན་པོ་སྟེ། བྱེད་ལས་ཡི་གེ་རྣམས་མ་འདྲེས་པར་ཚིག༵ས་སུ༵་གཅོད༵་པའོ། ། འདིར་ལེགས་པར་སྦྱར་བའི་གཙུག་ལག་གི་དོན་མཐའ་དག་བལྟ་བའི་མིག་ལྡོངས་ཤིང༌། མདོ་དང་རྒྱུད་སྡེའི་གཞུང་ལུགས་ཀྱི་རང་བཞིན་ལེགས་པར་མི་ཤེས་པར། རྡོལ་ཐབས་སུ་སྨྲ་བ་དག་ན་རེ། ཁྱོད་ཀྱིས་མགོ་ཤད་ཚེག་ཅེས་སྨྲོས་པ་མི་འཐད་དེ། རྒྱ་དཔེ་ལ་མེད་པས་བོད་ཀྱིས་བྱས་པའོ་ཞེས་ཟེར་ཏོ། ། བཤད་པར་བྱ་སྟེ། ཁྱོད་ནི་བོད་དུ་སྐྱེས་ཀྱང་བོད་ཀྱི་སྡེ་སྣོད་ཆེན་པོ་རྣམས་ཀྱི་གཞུང་མ་མཐོང་ཞིང༌།

རྒྱ་གར་དུ་ཕྱིན་ཀྱང་ལེགས་པར་སྦྱར་བའི་བསྟན་བཅོས་ལེགས་པར་མ་བསླབས་པ་ཡུལ་ཐ་དད་ཀྱི་གླེགས་བམ་མ་མཐོང་བས་རེ་བདེན། དེ་ལྟ་ནའང་འདི་དག་གི་འཐད་པ་ཅུང་ཟད་ལུང་གིས་དགོད་པར་བྱ་སྟེ། དཔལ་སྦྱིན་གྱིས་ཞུས་པའི་མདོ་ལས། མགོ་ནི་ཐོག་མར་མཚོན་པ་སྟེ། ། དང་ལ་གཟུགས་སུ་མཚོན་པའོ། ། དེ་ནི་ཡི་གེའི་མགོ་ཡིན་ཕྱིར། ། བེར་ཀ་རིས་ལ་མགོ་ཞེས་བྱ། ། ཞེས་པ་དང༌། གཟུགས་ཅན་སྙིང་པོས་ཞུས་པའི་མདོ་ལས། ཡི་གེ་མགོ་ནི་ཐིག་ཡིན་ཏེ། ། ཡི་གེ་བཞི་བཅུ་རྩ་གཉིས་ལས། ། མ་ནོར་ལམ་ནི་ཐིག་ཡིན་ཕྱིར། ། ལམ་མཁན་ཐིག་ནས་ཡི་གེར་ཞུགས། ། ཞེས་པ་དང༌། དྲག་ཤུལ་ཅན་གྱིས་ཞུས་པའི་མདོ་ལས། ཚེག་ནི་ཚིག་ཏུ་བསྒྲུབ་པ་སྟེ། ། ཡི་གེ་སྡུད་ཕྱིར་མིང་དུ་སྨྲ༌། ། དོན་གྱི་སྙིང་པོ་བདེར་སློང་བ། ། དེ་ཕྱིར་ཚེག་ལ ་ ཏིག་ཅེས་བྱ༌། ། ཞེས་པ་དང༌། རྒྱན་དམ་པ་ལས། སྡུད་པའི་ཕྱིར་ན་ཚེག་ནི་ཏིག། ཐོར་བ་བསྡུས་པས་མིང་དུ་སྨྲ། ། གཅོད་པར་བྱེད་པའི་ལས་ཅན་ལས། ། དེ་ནི་ཤད་དུ་སྣང་ བའོ། ། ཞེས་པ་དང༌། དཔུང་བཟང་ལས། གུག་སྐྱེད་ཀླད་ཀོར་ཚེག་རྣམས་མ་ཉམས་པར། ། ཞེས་གསུངས་པས་ན། བཀའ་ཡང་དག་པ་དེ་དག་ཀྱང་བོད་མར་ཐལ་བའི་ཕྱིར་རོ། ། དེ་ལྟ་བུའི་རྩོད་པ་ངན་པ་ཕྲག་དོག་གི་མུན་པ་མི་བཟད་པས་ཀུན་ནས་དཀྲིས་པའི་དབང་གིས་སྐུར་པ་འདེབས་པ་དག་གི་རྒོལ་བ་ནི་དོན་ལ་མི་གནས་པས་འདིར་སྤང་བར་བྱ་བ་ཙམ་དུའང་མི་འོས་ཏེ། རྣམ་ངེས་ལས། ལོག་པའི་ལམ་ལ་མཐའ་མེད་ཕྱིར། ། དེ་དག་འདིར་ནི་སྤྲོ་བྱ་མིན། ། ཞེས་པ་ལྟར་རོ། ། འོན་ཀྱང་ལ་ལ་དག་གི་ཐེ་ཚོམ་ཅུང་ཟད་བསལ་བའི་ཕྱིར་བཀོད་ཀྱི། རང་བཞིན་ལ་འདི་ལྟར་སེམས་ཏེ་བདུད་དང་མུ་སྟེགས་བྱེད་ཀྱིས་བཅོམ་ལྡན་འདས་ལ་རྒོལ་བའམ། སྒོ་ཁྱི་ངན་པ་དག་གིས་འཁོར་ལོས་སྒྱུར་བའི་རྒྱལ་པོ་ལ་ཟུག་པའམ། བ་ལང་རྫི་དག་གིས་ཐམས་ཅད་མཁྱེན་པའི་རང་བཞིན་ལ་དམོད་པ་བས་ཀྱང་བློ་གྲོས་བླུན་པའི་ཕྱིར། ཕྱུགས་པས་ཀྱང་ཕྱུགས་ཡིན་ནོ་ཞེས་བཤད་པ་དང་མཐུན་ནོ།

། གཉིས་པ་ཡི་གེ་བཞི་བཅུ་རྩ་གཉིས་ཀྱི་དོན་བཤད་པ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ་སྟེ། འཁྲུགས་ཀྱི་དོན་སྡེབས་པ། མིང་གི་བརྡ་བཤད་པ། གདངས་ཀྱི་འཆར་ཚུལ་བསྟན་པའོ། ། དང་པོ་ནི། གཞུང་གི་སྐབས་འདིར་ཡི་གེའི་རིམ་པ་ཅུང་ཟད་འཁྲུགས་པར་སྣང་བ་ནི་ལྷའི་གནས་ལུགས་ཀྱི་དབང་དུ་བྱས་པ་སྟེ་འདི་ལྟར་ཡིན་ནོ། ། དེའང་ཐོག་མའི་ཨ་ནི་ཆོས་དབྱིངས་ཀུན་ཏུ་བཟང་མོ་སྟོང་པའི་རང་བཞིན་དང༌། སྒོ་མ་བཞིའི་རྗེས་ཉིད་དུ་ཀྵ་ནི་སྣང་བའི་ངོ་བོ་ཡེ་ཤེས་ཀུན་ཏུ་བཟང་པོ་སྟེ་གདངས་ཀྱི་ཀུན་བཟང་ཡབ་ཡུམ་མོ། ། དེ་གཉིས་ལྷན་ཅིག་ཏུ་མི་སྨྲོས་པར་ཐུབ་པ་དྲུག་ལས་གཞན་པའི་ཐོག་མཐར་བཤད་པས་རང་སྣང་གི་ལོངས་སྐུ་རྣམས་སྣང་སྟོང་གཉིས་སུ་མེད་པ་གཞིའི་ཀུན་བཟང་ཉིད་ཀྱི་ངང་ལས་ཤར་བའི་རོལ་པར་བསྟན་པའི་དགོས་པ་ཡོད་དོ། ། དེའང་གཞིའི་སེམས་ཉིད་འོད་གསལ་བ་ནི་ཐོག་མའི་ཀུན་ཏུ་བཟང་པོ་སྟེ་མཐར་ཐུག་གི་གྲོལ་གཞིའོ། ། དེའི་སྣང་སྟོང་གི་ཆ་གདངས་ཀྱི་ཀུན་བཟང་ཡབ་ཡུམ་མོ། ། དེ་ལྟར་ཆོས་སྐུ་འོད་གསལ་བའི་ངང་ལས་ལོངས་སྐུ་རང་སྣང་དུ་འཆར་བར་བསྟན་པའོ། ། དེའི་ངང་ལས་རང་སྣང་དག་པའི་རིགས་ལྔ་ཡབ་ཡུམ་འཇའ་ཚོན་ལྟར་དཀྱིལ་འཁོར་གྱི་དབུས་ན་གནས་པའི་ཕྱིར་དེ་ནས་རིགས་ལྔ་ཡབ་ཡུམ་གྱི་ས་བོན་བསྟན་པའོ། ། དེ་ནས་ལྷ་དེ་དག་གི་ཐུགས་ཀྱི་རྩལ་ལས་ཐུགས་ཀྱི་སེམས་དཔའ་བཞི་འཆར་བར་བསྟན་པའི་ཕྱིར་ནང་གི་སེམས་དཔའ་བཞིའི་ས་བོན་བསྟན་ ཏོ། ། དེ་དག་གི་སྣང་ཆས་ཉོན་མོངས་པ་སེམས་སུ་ཞེན་པ་ཤེས་བྱའི་སྒྲུབ་པ་འཇོམས་པར་མཚོན་པའི་ཕྱིར་ཐུགས་ཀྱི་སེམས་དཔའ་བཞིའི་གདངས་ལས་གཤིན་རྗེ་གཤེད་ཀྱི་ས་བོན་བསྟན་ཏོ། ། སེམས་དཔའ་དེ་དག་གི་སྤྱད་བྱའི་ཡུམ་བཞི་ནི་སོ་སོའི་ཡུལ་དུ་སྣང་བར་མཚོན་པས་དེ་དག་གི་ས་བོན་བསྟན་ཏོ། ། དེ་ནས་སྣང་ཡུལ་བཞི་པོའི་ཞེན་པ་ཉོན་མོངས་པའི་སྒྲིབ་པ་འཇོམས་པར་མཚོན་པའི་ཕྱིར་དེ་དག་གི་རྩལ་ལས་སྟོབས་ཆེན་སྣང་བས་དེའི་ས་བོན་བསྟན་པའོ།

། ཡང་རྩ་བའི་རིགས་ལྔའི་གསུང་གི་རྩལ་ལས་གསུང་གི་སེམས་དཔའ་བཞི་སྣང་བས་དེ་དག་གི་ས་བོན་བསྟན་ཏོ། ། གསུང་དེས་ངག་གི་སྒྲུབ་པ་འཇོམས་པར་མཚོན་པ་ལ་རྟ་མགྲིན་ཤར་བས་དེའི་ས་བོན་བསྟན་ཏོ། ། དེ་དག་གི་གཞལ་བྱའི་སྣང་ཡུལ་དུས་ཀྱི་སེམས་མ་བཞི་ནི་གསུང་སྒྲིབ་པ་མེད་པ་དུས་བཞི་ཀུན་ཏུ་སྣང་བས་ཡུམ་བཞིའི་ས་བོན་བསྟན་ཏོ། ། དེ་དག་གི་རང་བཞིན་མཐའ་བཞིའི་དྲི་མ་ལས་འདས་པར་མཚོན་པས་སྒོ་མ་བཞི་སྣང་བའི་ཕྱིར་སྒོ་མ་བཞིའི་ས་བོན་བསྟན་ཏོ། ། དེ་དག་སྣང་བའི་གཟུགས་བརྙན་ཐམས་ཅད་ཀུན་ཏུ་བཟང་པོའི་ངང་ལས་འཆར་བར་བསྟན་པའི་ཕྱིར་ཀྵ་ནི་སྔར་བསྟན་པ་བཞིན་ནོ། ། ལྷ་དེ་དག་གི་སྐུའི་རྩལ་ལས་འཇིག་རྟེན་སོ་སོར་ཐུབ་པ་དྲུག་སྣང་བ་ནི་འཕྲིན་ལས་ཕུན་སུམ་ཚོགས་པ་སྤྲུལ་པའི་རང་བཞིན་མཚོན་པས་དེ་དག་གི་ས་བོན་བསྟན་ཏོ། ། དེ་དག་ཀྱང་སྐུའི་རང་བཞིན་ལས་འཕྲིན་ལས་སུ་ཤར་བའི་གཙོ་བོའི་འཕྲིན་ལས་ཀྱི་གདངས་ལས་བདུད་རྩི་འཁྱིལ་པ་སྣང་བའི་ཕྱིར་དེའི་ས་བོན་བསྟན་ཏོ། ། དེ་ཐམས་ཅད་ཀྱི་གདངས་ལས་ཁྲོ་བོའི་ཞིང་ཁམས་རང་སྣང་བར་བསྟན་པའི་ཕྱིར་བུདྡྷ་ཧེ་རུ་ཀའི་ས་བོན་ཨཱོཾ་གྱིས་མཚོན་པའི་ངོ་བོར་མཐར་བསྟན་པ་ཡིན་ནོ། ། གཉིས་པ་ཡི་གེའི་བརྡ་བཤད་པ་ནི། སྐྱེ་མེད་དང་ཐུགས་ཀྱི་བརྡ་ཀུན་བཟང་ཡབ་ཡུམ་ལ་བརྗོད་པ་ནི་དབྱིངས་སྐྱེ་བ་མེད་པའི་སེམས་ཉིད་དང༌། ཡེ་ཤེས་རང་བྱུང་གི་ཐུགས་རྗེ་འགག་པ་མེད་པར་བསྟན་པའི་ངང་ལས་དཀྱིལ་འཁོར་རྣམས་འཆར་བའི་གཞིར་གོ་བའི་བརྡར་བརྗོད་པའོ། ། རིགས་ལྔ་ཡབ་རྣམས་ལ་སྒྱུ་འཕྲུལ་གྱི་སྒྲས་བརྗོད་པ་ནི། ཐབས་ཀྱི་སྒྱུ་མ་རང་སྣང་ཕུང་པོ་ལྔ་གནས་སུ་དག་པར་བསྟན་པའོ། ། ཡུམ་ལྔ་ལ་དྲྭ་བའི་སྒྲས་བརྗོད་པ་ནི་ཤེས་རབ་གཉིས་སུ་མེད་པས་འབྲེལ་པར་མཚོན་པ་སྟེ། འབྱུང་བ་ལྔ་དབྱིངས་སུ་དག་པར་བསྟན་པའོ། ། ནང་གི་སེམས་དཔའ་བཞི་ལ་ཐུགས་ཀྱི་སྒྲས་བརྗོད་པ་ནི་རྣམ་པར་ཤེས་པའི་རང་བཞིན་དག་པ་ཉིད་མཚོན་པའོ།

། ཡུལ་གྱི་སེམས་མ་བཞི་ལ་སྐུའི་སྒྲས་བརྗོད་པ་ནི་དབང་ཤེས་འཆར་བའི་སྣང་ཡུལ་རགས་པར་སྣང་བ་སྟེ། དེ་དག་གནས་སུ་དག་པར་མཚོན་པའོ། ། ཕྱིའི་སེམས་དཔའ་བཞི་ལ་གསུང་གི་སྒྲས་བརྗོད་པ་ནི། དབང་པོ་གསལ་ཅིང་རྟོག་པར་བྱེད་པའི་བདག་ཉིད་དེ་དེ་དག་གནས་སུ་དག་པར་མཚོན་པའོ། ། དུས་ཀྱི་སེམས་མ་བཞི་ལ་དག་པའི་སྒྲས་བརྗོད་པ་ནི། དུས་བཞི་ཐམས་ཅད་ཡོད་མེད་རྟག་ཆད་ལས་འདས་པ་སྟེ་གནས་སུ་དག་པར་མཚོན་པའོ། ། སྒོ་བ་བཞི་ལ་འཇིག་པའི་སྒྲས་བཏགས་པ་ནི། ཉོན་མོངས་པ་དངོས་པོ་དང་མཚན་མར་འཛིན་པའི་རང་བཞིན་བདུད་བཞི་དང་ཕྱིར་རྒོལ་བ་འཇོམས་ཤིང་གནས་སུ་དག་པའི་བརྡའོ། ། སྒོ་མ་བཞི་ལ་ཆོས་ཉིད་དོན་གྱི་སྒྲས་འཕངས་པ་ནི། ཡེ་ནས་རྣམ་པར་དག་པའི་ཚད་མེད་པས་འགྲོ་བའི་དོན་ལྷུན་གྱྀས་གྲུབ་ཅིང་བདག་དང་བདག་གི་དངོས་པོ་དང་མཚན་མར་འཛིན་པ་གནས་སུ་དག་པར་མཚོན་པའོ། ། ཐུབ་པ་དྲུག་ལ་རྡུལ་སྙེད་ཀྱི་སྒྲས་བརྗོད་པ་ནི། སྤྲུལ་པ་གྲངས་མེད་པས་འཇིག་རྟེན་མུ་མེད་པར་ལྷུན་གྱིས་གྲུབ་པའི་དོན་མཛད་ཅིང་འགྲོ་བ་དྲུག་གི་བག་ཆགས་གནས་སུ་དག་པར་མཚོན་པའོ། ། ཁྲོ་བོའི་རང་བཞིན་ལ་ཐམས་ཅད་ཞིག་པར་བརྗོད་པ་ནི། གདུལ་བྱ་དྲེགས་པ་འདུལ་ཞིང་སྣང་ཡུལ་ཡེ་ཤེས་སུ་དག་པར་མཚོན་པའོ། ། གསུམ་པ་གདངས་ཀྱི་འཆར་ཚུལ་ལ། སངས་རྒྱས་ཀྱི་རང་སྣང་ལྷུན་སྟུག་པོ་བཀོད་པ་ན་གཙོ་བོ་ཕྱོགས་རྣམས་གང་ནས་བལྟས་པ་དེ་ཉིད་དུ་ཞལ་གཟིགས་པའི་ཤར་དུ་མི་བསྐྱོད་པ་ཡབ་ཡུམ་ལ་སའི་སྙིང་པོ་དང༌། བྱམས་པ། ལཱ་སྱེ་མ་དང༌། དྷུ་པེ་མ་བཞིས་བསྐོར་བའི་ཤར་དུ་སྒོ་བ་གཤིན་རྗེ་གཤེད་དང་ལྕགས་ཀྱུ་མས་མཚོན་པ་སྟེ་དཀྱིལ་འཁོར་དྲུག་ཕྲག་གཅིག་དང༌། ལྷོར་རིན་ཆེན་འབྱུང་ལྡན་ཡབ་ཡུམ་ལ་སྤྱན་རས་གཟིགས་དང༌། སྒྲིབ་པ་རྣམ་པར་སེལ། མཱ་ལེ་མ་དང༌། པུཥྤེ་མ་བཞིས་བསྐོར་བའི་ལྷོར་སྟོབས་པོ་ཆེ་དང་ཞགས་པ་མས་མཚོན་པ་སྟེ་དྲུག་དང༌། ནུབ་ཏུ་འོད་དཔག་མེད་ཡབ་ཡུམ་ལ་ནམ་མཁའི་སྙིང་པོ།

ཀུན་ཏུ་བཟང་པོ། གཱི་ཏི་མ་དང༌། ཨཱ་ལོ་ཀེ་མ་བཞིས་བསྐོར་བའི་ནུབ་ཏུ་རྟ་མགྲིན་དང་ལྕགས་སྒྲོག་མས་མཚོན་པ་དྲུག་དང༌། བྱང་དུ་དོན་ཡོད་གྲུབ་པ་ཡབ་ཡུམ་ལ་ཕྱག་ན་རྡོ་རྗེ་དང༌། འཇམ་དཔལ་དང༌། ནིརྟི་མ། གནྡྷེ་མ་བཞིས་བསྐོར་བའི་བྱང་དུ་བདུད་རྩི་འཁྱིལ་པ་དང་དྲིལ་བུ་མས་མཚོན་པ་སྟེ་དྲུག་ཕྲག་དྲུག་གི་དཀྱིལ་འཁོར་དུ་རང་གསལ་བའི་གདངས་ལས། སྟེང་གཞི་ཁྲོ་བོའི་ཞིང་ཁམས་དང༌། ཐུབ་པ་དྲུག་གི་སྤྲུལ་པ་གྲངས་མེད་པ་འཇིག་རྟེན་གྱི་ཁམས་ཐམས་ཅད་དུ་འཕྲོ་བར་རང་སྣང་བས་ཚུལ་གྱིས། དུས་རྟག་པ་རྒྱུན་གྱི་འཁོར་ལོར་བཞུགས་པར་འདོད་དེ། ཡེ་ཤེས་རིན་པོ་ཆེའི་རྒྱུད་ལས། སྟུག་པོ་བཀོད་པའི་ཞིང་ཁམས་ན། ། རང་སྣང་ལོངས་སྤྱོད་རྫོགས་པའི་སྐུ། ། དྲུག་ཕྲག་དྲུག་གི་འཁོར་གྱིས་བསྐོར། ། གདངས་ཀྱི་ཁྲོ་བོའི་དཀྱིལ་འཁོར་དང༌། ། ཐུབ་པ་གྲངས་མེད་རྟག་པར་འཕྲོ། ། དེ་བཞིན་འགྲོ་ལ་རྟག་གནས་པའོ། ། ཞེས་སོ། ། སེམས་ཅན་གྱི་གནས་སྐབས་ན་ཡང་སྙིང་ག་དང་སྤྱི་བོ་ལ་བརྟེན་པར་འདོད་དེ། ཉི་ཟླ་ཁ་སྦྱོར་ལས། ཙིཏྟ་རིན་ཅེན་གཞལ་ཡས་ན། ། ཞི་བའི་སྐུ་ནི་རྫོགས་པ་དང༌། ། རང་རང་མགོ་ལ་ཁྲོ་སྐུར་གསལ། ། གདངས་ཀྱི་སྐུ་ནི་བསམ་མི་ཁྱབ། ། ཅེས་སོ། ། ཕྱིས་བར་དོར་ཡང་སྐུ་དེ་དག་བསམ་གཏན་གྱི་ཞག་ལྔར་རིམ་གྱིས་ཚོམ་བུའི་དཀྱིལ་འཁོར་དུ་འཆར་བར། མན་ངག་སྙིང་གི་དགོངས་པ་ལས། བར་དོར་སངས་རྒྱས་ཀྱི་སྐུ་དྲུག་ཕྲག་དང་བཅས་པ་འཆར་ཏེ། ཞེས་གསུངས་སོ། ། དེའང་རྒྱུད་འདི་ནི་གསང་བ་རྫོགས་པ་ཆེན་པོ་སེམས་དང་ཡེ་ཤེས་རང་སྣང་བར་སྟོན་པ་གསུངས་པས་གོང་མ་རྣམས་དང་གཅིག་ཏུ་འདུ་བ་ཡིན་པའི་ཕྱིར་རྫོགས་པ་ཆེན་པོའི་ཐིག་ལེའི་སྐོར་བཞིན་དགོངས་པ་བླང་བར་རིགས་སོ། ། དེའང་ཚུལ་འདི་ནི་སློབ་དཔོན་ཆེན་པོ་པདྨ་དང༌། བི་མ་ལས་ཞི་ཁྲོ་དོན་གྱི་སྒྲུབ་ཐབས་མཛད་པའི་མན་ངག་གི་ཡི་གེ་ཆེན་པོ་ནས་བཏུས་ཏེ་འདིར་བཀོད་པ་ཡིན་ནོ། ། སྤྱི་དོན་འདི་ནི་ཤིན་ཏུ་གསང་ཞིང་གཅེས་པ་སྟེ་རྒྱུད་འདིའི་དགོངས་པ་མཐར་ཐུག་པའོ།

། གཉིས་པ་གཞུང་གི་དོན་ནི་སྔ་རབས་པ་བཞིན་སྡེ་ཚན་སོ་སོར་ཕྱེ་ཡང་འགལ་བ་མེད་ཀྱི། འོན་ཀྱང་དཀྲུགས་ཏེ་བཤད་པས་འཆད་པ་པོས་འཆད་མི་བདེ་ཞིང༌། ཉན་པ་པོས་གོ་དཀའ་བས་ཡི་གེའི་རིམ་པ་བཞིན་བསྟན་པར་བྱ་བ་ལ་ལྔ་སྟེ། དབྱིངས་རིགས་ལྔ་ཡབ་ཡུམ་དང་བཅས་པའི་ཡི་གེ ། ནང་སེམས་སྒོ་བ་དང་བཅས་པའི་ཡི་གེ ཕྱི་སེམས་སྒོ་མ་དང་བཅས་པའི་ཡི་གེ ཡེ་ཤེས་ཐུབ་པ་དང་བཅས་པའི་ཡི་གེ སྒོ་སྐྱོང་ཁྲོ་བོ་དང་བཅས་པའི་ཡི་གེ་བསྟན་པའོ། ། དང་པོ་ལ་གསུམ་སྟེ། དབྱིངས་ཀུན་ཏུ་བཟང་མོའི་ཡི་གེ རིགས་ལྔ་ཡབ་ཀྱི་ཡི་གེ ཡུམ་གྱི་ཡི་གེའོ། ། དང་པོ་ནི། ཨ༵་ནི༵་ཆོས་ཐམས་ཅད་སྐྱེ༵་བ་མེད༵་པའི་དེ༵་བཞིན༵་ཉིད༵་ཀུན་ཏུ་བཟང་མོའི་ངོ་བོ་ཉིད་ཤེས་རབ་ཀྱི་ཕ་རོལ་ཏུ་ཕྱིན་མ་སྟེ། ཡུམ་བར་མ་ལས། དེ་ལ་ཨ་ཞེས་བྱ་བ་ནི་གདོད་མ་ནས་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ། ། ཞེས་པ་ལ་སོགས་པ་ཡི་གེ་བཞི་བཅུ་རྩ་གཉིས་ཀྱི་དོན་གསུངས་པ་དང་གཅིག་གོ། གཉིས་པ་ནི། ཋ༵་ནི༵་རྣམ་པར་ཤེས་པའི་དེ་བཞིན་ཉིད་ཁོང་དུ་ཆུད་པའི་སྒོ་སྟེ་ཐབས་སྣང་བའི་སྒྱུ༵་མ་སྣ་ཚོགས་སུ་འཕྲུལ༵་པའི་ངོ་བོ་དབྱིངས་ལས་མ་སྐྱེས་པས་དེ་བཞིན་ཉིད་རྣམ་པར་ཤེས་པའི་རྡོ༵་རྗེ༵་ཐུགས་རྣམ་སྣང་གི་ས་བོན་ཉིད༵་དོ། ། ཊ༵་ནི་གཟུགས་ཀྱི་དེ་བཞིན་ཉིད་ཁོང་དུ་ཆུད་པའི་ཐབས་སྣ༵ང་བ༵འི་སྒྱུ༵་མ་སྣ་ཚོགས་སུ་རྣམ་འཕྲུལ༵་མི་བསྐྱོད་པའི་ས་བོན་ཉིད༵་དོ། ། ཌ༵་ནི༵་ཚོར་བའི་དེ་བཞིན་ཉིད་ཁོང་དུ་ཆུད་པའི་ཐབས་ཀྱི་སྒྱུ༵་མ་སྣ་ཚོགས་སུ་སྣང་བའི་རྣམ་འཕྲུལ༵་ཡི༵ད་བཞི༵ན་རིན་ཅེན་འབྱུང་ལྡན་གྱི་ས་བོན་ཉིད༵་དོ། ། ཌྷ༵་ནི༵་འདུ་ཤེས་ཀྱི་དེ་བཞིན་ཉིད་ཁོང་དུ་ཆུད་པའི་ཐབས་ཀྱི་སྒྱུ༵་མ་སྣ་ཚོགས་སུ་འཕྲུ༵ལ་པ་འོད་དཔག་མེད་ཀྱི་ས་བོན་རྣ༵མ་པར་དག༵་པ་ཉིད༵་དོ། ། ཎ༵་ནི༵་འདུ་བྱེད་ཀྱི་དེ་བཞིན་ཉིད་རྟོགས་པའི་ཐབས་ཀྱི་རང་བཞིན་དུས་ཀུན༵་ཏུ༵་སྒྱུ༵་འཕྲུལ༵་དོན་གྲུབ་ཀྱི་ས་བོན་ཉིད༵་དོ།

། གསུམ་པ་ནི། ཐ༵་ནི༵་ཐབས་དང་ཤེས་རབ་གཉིས་སུ་མེད་པ་ནམ་མཁའི་རང་བཞིན་ཟུང་དུ་འབྲེལ་བའི་དྲྭ༵་བ༵་མངོ༵ན་པར་རྫོ༵གས་པར་བྱང་ཆུབ་པ་ནམ་མཁའ་དབྱིངས་ཀྱི་དབང་ཕྱུག་མའི་ས་བོན་ཉིད༵་དོ། ། ཏ༵་ནི༵་ཤེས་རབ་ཀྱི་དྲྭ༵་བ་བརྟན༵་པ༵་སངས་རྒྱས་སྤྱན་མའི་ས་བོན་ཉིད༵་དོ། ། ད༵་ནི༵་ཡེ་ཤེས་ཀྱི་དྲྭ༵་བ༵ས་འོད་ཟེར་ལྷམ༵་མེ༵་སྣང་བ་གོས་དཀར་མོའི་ས་བོན་ཉིད༵་དོ། ། དྷ༵་ནི༵་ཆོས་ཉིད་ཀྱི་དྲྭ༵་བ༵ས་འཁྲུ༵ལ་བ༵་མཱ་མ་ཀཱིའི་ས་བོན་ཉིད༵་དོ། ། ན༵་ནི༵་དེ་བཞིན་ཉིད་ཀྱི་དྲྭ༵་བས༵་ཀུན༵་ཏུ༵་མཛེས་པ་དམ་ཚིག་སྒྲོལ་མའི་ས་བོན་ཉིད་དུ་འགྱུར༵་རོ། ། གཉིས་པ་ནང་སེམས་སྒོ་བ་དང་བཅས་པའི་ཡི་གེ་ལ་གཉིས་ཏེ། དབང་ཤེས་ཀྱི་སེམས་དཔའ་བཞི་དང་ཐུགས་ཀྱི་སྒོ་བའི་ཡི་གེ ཡུལ་གྱི་སེམས་མ་བཞི་དང་སྐུའི་སྒོ་བའི་ཡི་གེའོ། ། དང་པོ་ནི། ཀ༵་ནི༵་སྤྱན༵་གྱི༵་ཐུག༵ས་མིག་གི༵་རྣམ་པར་ཤེས་པ་དབྱིངས་སུ་དག་པའི་མཆོ༵ག་སའི་སྙིང་པོའི་ཡི་གེའོ།

 ། ཁ༵་ནི༵་སྙན༵་གྱི༵་ཐུག༵ས་རྣ་བའི་རྣམ་ཤེས་དག་པའི་མཆོག་ཕྱག་ན་རྡོ་རྗེའོ། ། ག༵་ནི༵་ཤངས༵་ཀྱི༵་ཐུ༵གས་སྣའི་རྣམ་ཤེས་དག་པའི་མཆོག་ནམ་མཁའི་སྙིང་པོའོ། ། གྷ༵་ནི༵་ལྗག༵ས་ཀྱི༵་ཐུག༵ས་ལྕེའི་རྣམ་ཤེས་དག་པའི་མཆོག་སྤྱན་རས་གཟིགས་སོ། ། ང༵་ནི༵་དབང་ཤེས་དེ་དག་གི་འཛིན་པ་ཐུག༵ས་ཀྱ༵ང་འཇི༵ག་པར་བྱེད༵་པ༵་དང་སྒོ་གསུམ་གྱི་ཞེན་པ་དག་པའི་སྒོ་བ་གཤིན་རྗེ་གཤེད་དོ། ། གཉིས་པ་ནི། ཙ༵་ནི༵་སྤྱན༵་གྱི༵་སྐུ༵་ཡི༵་མཆོ༵ག་གཟུགས་དག་པ་སྒེག་མོའོ། ། ཚ༵་ནི༵་སྙན༵་གྱི༵་སྐུ༵་ཡི༵་མཆོ༵ག་སྒྲ་དག་པ་གླུ་ མའོ། ། ཛ༵་ནི༵་ཤ༵ངས་ཀྱི༵་སྐུ༵་ཡི༵་མཆོ༵ག་དྲི་དག་པ་ཕྲེང་བ་མའོ། ། ཛྷ༵་ནི༵་ལྗ༵གས་ཀྱི༵་སྐུ༵་ཡི༵་མཆོ༵ག་རོ་དག་པ་གར་མའོ། ། ཉ༵་ནི༵་སྐུ༵་ཡ༵ང་འཇིག༵་པར་བྱེད༵་པ༵་སྟེ་ཡུལ་རྣམས་དང་སྒོ་གསུམ་ལ་ གྱི་ ཞེན་བྱེད་ ཡུལ་ དུ་འཛིན་པ་དག་པའི་སྐུའི་ཁྲོ་བོ་སྟོབས་པོ་ཆེར་བསྟན་པའོ༵། ། གསུམ་པ་ནི་ཕྱི་སེམས་སྒོ་བ་དང་བཅས་པའི་ཡི་གེ་ལ་གཉིས་ཏེ། དབང་པོའི་སེམས་དཔའ་བཞི་གསུང་གི་སྒོ་བ་དང་བཅས་པ། དུས་ཀྱི་སེམས་མ་བཞི་སྒོ་མ་དང་བཅས་པའོ། ། དང་པོ་ནི། པ༵་ནི༵་སྤྱན༵་གྱི༵་གསུང༵་མིག་གི༵་དབང་པོ་གནས་སུ་དག་པའི་མཆོག༵་བྱམས་པའི་ཡི་གེའོ། ། ཕ༵་ནི༵་སྙན༵་གྱི༵་གསུང༵་གི༵་མཆོ༵ག་རྣ་བའི་དབང་པོ་དག་པ་སྒྲིབ་པ་རྣམ་སེལ་ལོ། ། བ༵་ནི་ཤ༵ངས་ཀྱི༵་གསུང༵་གི༵་མཆོག༵་སྣའི་དབང་པོ་དག་པའི་ཀུན་ཏུ་བཟང་པོའོ། ། བྷ༵་ནི༵་ལྗག༵ས་ཀྱི༵་གསུང༵་གི༵་མཆོག༵་ལྕེའི་དབང་པོ་དག་པ་འཇམ་དབྱངས་སོ། ། མ༵་ནི༵་གསུ༵ང་ཡང༵་འཇི༵ག་པར༵་བྱེད༵་པ་སྟེ་བདག་ཏུ་འཛིན་པ་དང་སྒོ་གསུམ་གྱི་ཞེན་བྱེད་དག་པ་རྟ་མགྲིན་ནོ། ། གཉིས་པ་ནི། ཡ༵་ནི༵་འདས་པའི་ཆོས་རྣམས་སྐྱེ༵་བ༵་རྣམ༵་པར༵་དག༵་པའི་ཆོས་ཉིད་བདུག་སྤོས་མའོ། ། ཝ༵་ནི༵་ད་ལྟར་གནས༵་པ༵་རྣམ༵་པར༵་དག༵་པའི་ཆོས་ཉིད་མེ་ཏོག་མའོ། ། ར༵་ནི༵་མ་འོངས་པ་ན་འཇིག༵་པ༵་རྣ༵མ་པར༵་དག༵་པའི་ཆོས་ཉིད་སྣང་གསལ་མའོ།

། ལ༵་ནི༵་དུས་བཞི་མཉམ་པ་ཉིད་ཀྱི་ཡེ་ཤེས་སུ་རང་སྣང་བའི་སྟོང༵་པ༵་རྣམ་པར་དག༵་པ༵འི་ཆོས་ཉིད་དྲི་ཆབ་མའོ༵། ། སྒོ་མ་བཞི་ལ། ཤ༵་ནི༵་ཆོས་ཐམས་ཅད་རྟག༵་པའི༵་རང་བཞིན་དུ་མེད་པས་རྣམ་པར་དག༵་པ༵་སྟེ༵་ལྕགས་ཀྱུ་མའོ། ། ཥ༵་ནི༵་ཆོས་ཐམས་ཅད་ཆད༵་པའམ༵་ཡོད༵་པ༵་མ༵་ཡིན༵་པས་ཞགས་པ་མའོ། ། ས༵་ནི༵་ཆོས་ཐམས་ཅད་རྟག་ཆད་ཀྱི་མཐའ༵་དང་བྲ༵ལ་ཞིང་བདག༵་མེད༵་པས༵་ལྕགས་སྒྲོག་མའོ། ། ཧ༵་ནི༵་ཆོས་ཐམས་ཅད་དངོས་པོ་དང་མཚ༵ན་མ༵་མེ༵ད་པ༵་ཉིད༵་ཀྱིས་དྲིལ་བུ་མའོ། ། བཞི་པ་ཡེ་ཤེས་ཐུབ་དྲུག་དང་བཅས་པའི་ཡི་གེ་ལ། ཀྵ༵་ནི༵་ཆོས་ཉིད་ཟད་པའི་སྒོ་སྟེ་རང་སྣང་གི་ཡེ༵་ཤེས༵་རྣམ་པར་དག་པ་ཐུག༵ས་རང་བྱུང་གི་ཡེ་ཤེས་ཀྱི༵་ཐུག༵ས་རྗེ་སྟེ་ཀུན་ཏུ་བཟང་པོ་ཡབ་ཀྱྀ་ཡི་གེའོ། ། ཐུབ་པ་དྲུག་ལ། ཨི༵་ནི༵་ལྷའི་གནས་ཇི་སྙེད་པར་ལྷའི་ཐུབ་པ་འཇིག་རྟེན་གྱི་ཁམས་རྒྱ་མཚོའི་རྡུལ༵་ཕྲ་བ་སྙེད༵་འཕྲོས་པས་ལྷ༵་རྣ༵མས་ཡོངས་སུ༵་འདུལ་བ་བརྒྱ་བྱིན་དང༌། དེ་བཞིན་དུ་སྦྱར་ཏེ་ཨཱི༵་ནི༵་རྡུལ༵་སྙེད༵་ལྷ༵་མ༵་ཡི༵ན་གྱི་ཐུབ་པ་ཐག་བཟང་རིས་དང༌། ཨུ༵་ནི༵་རྡུལ༵་སྙེད༵་མི༵་རྣ༵མས་སུ༵་ཤཱཀྱ་ཐུབ་པ་དང༌། ཨཱུ༵་ནི༵་རྡུལ༵་སྙེད༵་བྱོལ༵་སོ༵ང་རྣ༵མས་ཀྱི་ཐུབ་པ་སེང་གེ་རབ་བརྟན་དང༌། ཨེ༵་ནི༵་རྡུལ༵་སྙེད༵་ཡི༵་དྭག༵ས་སུ༵་ཁ་འབར་དྷེ་བ་དང༌། ཨཻ༵་ནི༵་རྡུལ༵་སྙེད༵་དམྱ༵ལ་བ༵་རྣམ༵ས་ལ་ཨ་ཝ་གླང་མགོས་འདུལ་བའི་ཡི་གེའོ། ། ཡི་གེ་དྲུག་པོ་དེ་ཡང་ཚངས་པ་དབྱིངས་ཀྱི་སྒོ་སྟེ་ཐུགས་རྗེ་ཆེན་པོའི་རྣམ་པར་ཐར་པའོ། ། ལྔ་པ་སྒོ་སྐྱོང་ཁྲོ་བོ་དང་བཅས་པའི་ཡི་གེ་ལ་གཉིས་ལས། སྒོ་བ་ནི་ཨོ༵་ནི༵་མཚན་མ་ཐ༵མས་ཅ༵ད་དང་སྒོ་གསུམ་གྱི་སྤྲོས་པ་མཐའ་དག་འཇིག༵་པར་བྱེ༵ད་ཅིང་ཆོ་འཕྲུལ་ཆེན་པོ་སྟོན་པ་སྟེ་བྱང་སྒོའི་ཁྲོ་བོ་བདུད་རྩི་འཁྱིལ ་ པའོ། ། གཉིས་པ་ཁྲོ་བོའི་ཡི་གེ་ནི་ཨཱོ༵ྂ་ནི༵་གཟུང་འཛིན་ཐ༵མས་ཅ༵ད་ཞི༵ག་པ༵་ཡི༵ན་ཏེ་ཞི་བའི་གདངས་ཡེ་ཤེས་ལྔའི་རང་བཞིན་ཁྲོ་བོར་སྣང་བའོ།

། དེའང་བིནྡྷུ་ཆོས་ཀྱི་དབྱིངས་ཀྱི་ཡེ་ཤེས། ཟླ་ཚེས་མེ་ལོང་ལྟ་བུའི་ཡེ་ཤེས། ཁོག་པ་མཉམ་པ་ཉིད་ཀྱི་ཡེ་ཤེས། ནཱ་ད་སོ་སོར་རྟོག་པའི་ཡེ་ཤེས། རང་བཞིན་བྱ་བ་གྲུབ་པའི་ཡེ་ཤེས་སོ། ། ཐ་མ་བདུད་རྩི་འཁྱིལ་པའི་སྙིང་པོར་བྱེད་པ་དེ་དག་གིས་ཞི་ཁྲོའི་དཀྱིལ་འཁོར་ཡི་གེ་སྤྲིན་ལས་འཕྲོ་ཚུལ་ཕྱོགས་ན་ཡོད་པར་མ་མཐོང་ངོ༌། ། ཡི་གེའི་སྤྲིན་ནི་ལྷའི་དཀྱིལ་འཁོར་ཐམས་ཅད་ཀྱི་ས་བོན་དུ་གནས་ལ། ཁྲོ་བོའི་དཀྱིལ་འཁོར་ནི་བུདྡྷ་ཧེ་རུ་ཀའི་ས་བོན་ཨཱོྂ་ཡེ་ཤེས་ལྔ་ལྡན་ལས་འཕྲོས་པའོ། ། གསུམ་པ་དེ་དག་གི་དོན་བསྡུ་བ་ནི། དེ་ལྟར་ལྷུན་གྱིས་གྲུབ་པའི་རང་བཞིན་ཡི༵་གེ༵་འཁོ༵ར་ལོ༵་ཚོ༵གས་ཆེ༵ན་གྱི་སྤྲིན་འདི༵ས་སངས་རྒྱས་ཐམས་ཅད་ཀྱི་སྐུ༵་གསུང༵་ཐུག༵ས་ཀྱི་ཡེ་ཤེས་ཀྱི༵་འཕྲེང༵་བ༵་མ་ལུས་པ་ཐམས་ཅད་བསྡུས༵་སོ་ཞེས༵་དེ་བཞིན་གཤེགས་པ་ཉིད་ཀྱིས་ཆེད་དུ་བརྗོ༵ད་དོ༵། ། དེ་ལྟར་ཡི་གེ་སྤྲིན་དེ་ཉིད་སྐུ་དང་ཡེ་ཤེས་འདུ་འབྲལ་མེད་པའི་ངོ་བོར་ཡེ་ནས་གནས་པ་ལ་ངོ་མཚར་བར་བསྟན་པའི་ཚུལ་ནི་ཨ༵་ཧོ༵་ཞེས་དགྱེས་པ་ཆེན་པོས་བཞད་པའོ། ། གསུམ་པ་དེ་གཉིས་ཀའི་དོན་བསྡུ་བ་ལ་གཉིས་ཏེ། ཚུལ་ཇི་ལྟར་ཕྱུང་བ་དང༌། དོན་བསྡུ་བ་དངོས་སོ། ། དང་པོ་ནི། ཡི་གེ་རྒྱས་པར་བཤད་པ། དེ༵་ནས༵་རང་སྣང་བའི་དེ༵་བཞིན༵་གཤེ༵གས་པ༵་བཙུན༵་མོའི༵་ཚོག༵ས་དང༵་རང་བཞིན་གཉིས༵་སུ༵་མེད༵་པའི༵་དཀྱི༵ལ་འཁོ༵ར་དེ༵་དག༵་ཉིད༵་ཀྱི༵་སྙིང་པོ་ཡི་གེའི་སྤྲིན་གྱི་གས༵ང་བ༵་ཆེན་པོ་འདི༵་ཉིད༵་དེ་བཞིན་གཤེགས་པ་ཐམས་ཅད་ཀྱི་སྐུ༵་དང་གསུང༵་དང་ཐུག༵ས་དང་ཡོ༵ན་ཏན༵་དང་འཕྲིན༵་ལས༵་རྡོ༵་རྗེ༵་ལ༵ས་འདི་དག་ཕྱུང༵་ངོ༵༌། ། གཉིས་པ་ནི། གཉིས་སུ་མེད་པའི་རང་བཞིན་ལ་བསྔགས་པའི་ཕྱིར་ཨ༵་ཧོ༵་ཞེས་བཞད་ནས་ཡི་གེའི་འཁོར་ལོ་དེ་ཡང་ཐ༵བས་རང་བྱུང་གི་ཐུགས་རྗེ་ཆེན་པོ་དང༵་ཤེས༵་རབ༵་མཐའ་གཉིས་ལས་འདས་པའི་རང་བཞིན་གྱི་ངང་ལས་སྟོན་པ་ཉིད་ལྷག་པའི་ཡེ་ཤེས་གདུལ་བྱའི་དོན་ལ་རབ་ཏུ་དགྱེ༵ས་པའི་ཐུགས་རྗེའི་སྤྲིན༵་ཕུང་བྱང༵་ཆུབ༵་ཀྱི་སེམ༵ས་ཕུན་སུམ་ཚོ༵གས་པའི་རྒྱུ༵་མི་ཟད་པ་རྒྱན་གྱི་འཁོ༵ར་ལོ༵་ཡེ་ནས་མངའ་བའི་འབྲས༵་བུ༵་རྒྱལ༵་བ་བཞི་བཅུ་རྩ་གཉིས་ལ་སོགས་པའི་དཀྱིལ་འཁོར་ཆེན་པོ་སྨིན༵་པ་སྟེ་སྣང་བ་ལས།

སྤྲུལ་པའི་སྐུ་འཕྲོ་བས་འགྲོ་བའི་དོན་ལྷུན་གྱིས་གྲུབ༵་པར་འབྱུང་བའི་རྒྱུ་ངོ༵་མཚ༵ར་བའི་ཡི་གེ་ཀཱ་ལི་ལ་སོགས་པའི་མི༵ང་ཚོག༵ས་བཞི༵་བཅུ༵་རྩ་གཉིས༵་སྣང་བ་དེ་ཉིད། རྒྱུ་རྐྱེན་གྱིས་གསར་དུ་འདུས༵་མ༵་བྱས༵་པ་ཉིད༵་ཀྱི་ངོ་བོ་ལྷུན་གྱིས་གྲུབ་པའི་ཆོས་ཡེ་ནས་གནས་པའི་ངང་ལས་འགྲོ་བའི་དོན་དུ་རང་བྱུང་གི་ཐུགས་རྗེ་སྣང་བས་འདུས༵་བྱས༵་པ་ལྟར་འཁོར་ལོ་བཀོད་པ་ངོ་བོ་ལ་འཕོ་འགྱུར་མེད་པའི་དོན་གྱིས་གཉིས་སུ་མེད་པའི་རྡོ༵་རྗེ༵་སྟེ། དེ་ཉིད་སྐུ་གསུང་ཐུགས་ཡོན་ཏན་འཕྲིན་ལས་ཀྱི་དཀྱིལ༵་འཁོར༵་ལྔ་བཅུ་རྩ་ལྔ་ལ་སོགས་པ་འབྱིན༵་པ༵འི་རང་བཞིན་ཁོ་ནར་ངེས་པས། དཀྱིལ་འཁོར་འཕྲུལ་ཅིང་སྣང་བར་བྱེད་པའི་དམ༵་ཚིག་ཆེན་པོ་ལས་དུས་རྟག་ཏུ་འད༵འ་བ༵ར་མི༵་མཛ༵ད་པ་ནི་ཉི་མ་འོད་ཟེར་གྱི་དམ་ཚིག་ལས་མི་འདའ་བ་བཞིན་ཏེ། དཀྱིལ་འཁོར་སྣང་བའི་རང་བཞིན་དེ་ཡང་གཟུགས་དང་མེ་ལོང་འཛོམ་པ་ལས་གཟུགས་བརྙན་དབང༵་མེད༵་དུ་འཆར་བ་བཞིན་དུ། ཡི་གེ་འཁོར་ལོ་ལས་རང་བྱུང་གི་ཡེ་ཤེས་ཤར་བའི་ཚེ་རང་སྣང་གི་དཀྱིལ་འཁོར་དང་འགྲོ་བ་འདུལ་བའི་དཀྱིལ་འཁོར་ཕྱོགས་བཅུར་འཕྲོ་བ་ཐམས་ཅད་རང་དབང་མེད་པར་འཆར་བ་ནི་རྒྱུ༵་ཡི་གེ་སྤྲིན་དང་རྐྱེན༵་ཡེ་ཤེས་དང་གདུལ་བྱའི་སྣང་བ་ཚོག༵ས་པའི༵་མཐུ༵་ཆེན༵་པོ་ལས་སྣང་བ་ཡིན༵་པའི་ཕྱིར་ངོ་མཚར་བས་ཧོ༵་ཞེས་བཞད་དོ། ། དེ་ནི་སངས་རྒྱས་ལས་སྤྲོས་ཚུལ་ལྟར་བཤད་དོ། ། གཞན་དུ་ན་ཡི་གེ་འཁོར་ལོ་ལུས་ལ་གནས་ཚུལ་དང༌། ལམ་བསྒོམ་ཚུལ་ལྟར་བཤད་པ་གཉིས་ལས། དང་པོ་ནི། ལུས་ཅན་ཀུན་གྱི་ལུས་ལ་ཐབས་དང་ཤེས་རབ་ཐིག་ལེ་དཀར་དམར་གཉིས་སུ་མེད་པ་དགྱེས་པའི་སྤྲིན་གྱི་ཁམས་བྱང་ཆུབ་སེམས་ཀྱི་ཚོགས་ནི་རྒྱུ་ཀུན་རྫོབ་ཀྱི་རང་བཞིན་སྣུམ་དང་ལྡོང་བུ་ལྟ་བུ་རྩ་འཁོར་ལོ་བཞིའི་དབུས་དང་འདབ་མ་ལ་གནས་པའི་དྭངས་མ་མར་མེ་ལྟར་འོད་གསལ་བ་ཉིད་ཡི་གེའི་གཟུགས་སུ་སྣང་བ་སྟེ། དེ་ཉིད་འབྲས་བུ་རྒྱལ་བ་སྨིན་ཅིང་གྲུབ་པར་བྱེད་པས།

ངོ་མཚར་བའི་མིང་ཚོགས་བཞི་བཅུ་རྩ་གཉིས་ཏེ། རང་བཞིན་ཡེ་ནས་གནས་པས་འདུས་མ་བྱས་པའི་ཆོས་ཉིད་འོད་གསལ་བའི་ངང་ལས་ལམ་གོམས་པར་བྱེད་པའི་འདུས་བྱས་ཐབས་ལ་མཁས་པའི་རང་བཞིན་དང་ཤེས་རབ་ཟུང་དུ་འབྲེལ་བའི་རྡོ་རྗེ་སྐུ་དང་ཡེ་ཤེས་ཀྱི་དཀྱིལ་འཁོར་མངོན་དུ་འབྱིན་པའི་དམ་ཚིག་ཆེན་པོ་ལས་མི་འདའ་བར་མཛད་པ་ནི། གཞི་ཡི་གེ་ཉིད་ལམ་གྱི་རྐྱེན་གྱིས་ལྷའི་དཀྱིལ་འཁོར་དུ་གསལ་བར་བྱེད་པ་རྟེན་ཅིང་འབྲེལ་བར་འབྱུང་བའི་དབང་གིས་རྒྱུ་རྐྱེན་ཚོགས་པའི་ནུས་མཐུ་འབྱུང་རུང་དུ་གཞི་ལ་ད་ལྟ་ནས་ཡོད་པ་ནི་ངོ་མཚར་ཆེའོ་ཞེས་བསྟན་པའོ། ། ཡང་ལམ་བསྒོམ་ཚུལ་དང་སྦྱར་ན་གཉིས་ལས། གྲོལ་ལམ་བསྐྱེད་རྫོགས་ལ་སྦྱར་བ་ནི་ཐབས་བྱང་ཆུབ་ཏུ་སེམས་བསྐྱེད་པ་དང་ཤེས་རབ་དེ་བཞིན་ཉིད་ཀྱི་ཏིང་ངེ་འཛིན་དང༌། དགྱེས་སྤྲིན་ཀུན་ཏུ་སྣང་དང་བྱང་ཆུབ་སེམས་ཚོགས་རྒྱུའི་ཏིང་ངེ་འཛིན་རྣམས་བསྒོམས་ནས། ཡི་གེ་སྤྲིན་གྱི་འཁོར་ལོ་སྔར་བསྟན་པ་བཞིན་བསྒོམ་ན་འབྲས་བུ་རྒྱལ་བའི་དཀྱིལ་འཁོར་སྨིན་གྲུབ་འབྱུང་བས་ངོ་མཚར་གྱི་མིང་ཚོགས་བཞི་བཅུ་རྩ་གཉིས་ཀྱིས། འདུས་མ་བྱས་ཆོས་སྐུ་དང༌། འདུས་བྱས་གཟུགས་སྐུའི་རྡོ་རྗེ་གཉིས་སུ་མེད་པའི་དཀྱིལ་འཁོར་དམ་པ་འབྱིན་པའི་དམ་ཚིག་ལས་འདའ་བར་མི་མཛད་པ་ནི། རྟེན་འབྲེལ་གྱི་དབང་མེད་རྒྱུ་རྐྱེན་ཚོགས་པའི་མཐུ་སྟེ། གཟུགས་བརྙན་དང་སྒྱུ་མའི་སྣང་བ་བཞིན་འབྱུང་བ་ནི་ངོ་མཚར་ཆེ་ཧོ་ཞེས་པའོ། ། ཐབས་ལམ་ལྟར་ན། ཐབས་ཡབ་ཀྱི་ཟླ་བ་དང༌། ཤེས་རབ་ཡུམ་གྱི་ཉི་མ་གཉིས་སུ་མེད་པར་འདྲེས་པའི་དགྱེས་སྤྲིན་དགའ་བ་བཞིའི་ངོ་བོ་ཉིད་ནི་ཁམས་བྱང་ཆུབ་ཀྱི་སེམས་ཀྱི་ཚོགས་འཁོར་ལོ་བཞིར་བབས་པ་ལས་བྱུང་བའི་བདེ་སྟོང་གཉིས་སུ་མེད་པ་བསྒོམས་པའི་འབྲས་བུ་རྒྱལ་བ་སྨིན་ཅིང་གྲུབ་པར་བྱེད་པ་ངོ་མཚར་བའི་མིང་ཚོགས་བཞི་བཅུ་རྩ་གཉིས་ཀྱི་ངོ་བོ་དེ་ཡང༌། འདུས་མ་བྱས་པའི་ཡེ་ཤེས་བཞི་པོ་ཉིད་བསྲུབས་པ་དང་འགེངས་པ་དང་འགྲེམས་པ་ལ་སོགས་པས་འདུས་བྱས་པའི་དབང་གིས་ཐབས་ཤེས་གཉིས་སུ་མེད་པའི་རྡོ་རྗེའི་དོན་དུ་གནས་པས།

དཀྱིལ་འཁོར་དམ་པ་སྐུ་ལྔ་ལྷུན་གྱིས་གྲུབ་པ་འབྱིན་པའི་དམ་ཚིག་ལས་འདའ་བར་མི་མཛད་པ་ནི་ཡེ་ཤེས་དེ་བསྒོམས་པས་དབང་མེད་དུ་འབྱུང་བ་ནི་རྒྱུ་རྐྱེན་ཡབ་ཡུམ་གྱི་རྟེན་འབྲེལ་ཚོགས་པའི་མཐུ་ཆེན་པོས་འགྲུབ་པ་ཡིན་ཏེ། ངོ་མཚར་ཆེའོ་ཞེས་ པའཽ། ། གཞུང་འདི་ནི་ཟབ་ཅིང་གཏིང་དཔག་དཀའ་བས་ཅུང་ཟད་རྒྱས་པར་བསྟན་ཏོ། ། དོན་དེ་ཉིད་ཡེ་ཤེས་ཀྱི་བདག་ཉིད་གཉིས་སུ་མེད་པའི་རྡོ༵་རྗེ༵་གསང༵་བ༵་འདི་ཉིད་ཀྱི་ཚིག༵་ཏུ༵་གསུངས་པའོ༵། ། གསུམ་པ་སྐབས་ཀྱི་དོན་བསྡུ་བ་ནི། ཆོས་ཐམས་ཅད་ཡི་གེའི་སྤྲིན་དུ་ཡེ་ནས་སངས་རྒྱས་པའོ། ། ཞེས༵་བརྗོ༵ད་པ༵ས་རིགས་ལྔའི་དཀྱིལ་འཁོར་རང་སྣང་བའི་དེ༵་བཞིན༵་གཤེ༵གས་པ༵་ཐ༵མས་ཅད༵་ངོ་བོ་རང་བཞིན་གྱིས་རྣམ་པར་དག་པ་དེ་ཉིད་ཡི༵་གེ༵་འཁོར༵་ལོ༵འི་ཆོས་ཉིད་ལས་ཡེ་ནས་ཐ་མི་དད་ཅིང་གཉིས་སུ་མེད་པའི་ངོ་བོ་དང་འདུ་འབྲལ་མེད་པའི་དབྱིངས་སུ་རོ་གཅིག་པ༵ར་གྱུར༵་ཏོ༵། ། དེ་ཡང་རང་བཞིན་སྤྲོས་པ་དང་བྲལ་བའི་རྗེས་སུ་འགྲོ་བ་ཙམ་ལས་གནས་གྱུར་ཅིང་གཞན་དུ་སྤྲུལ་མི་དགོས་ཏེ། ངན་སོང་སྦྱོང་བའི་ཐིག་གི་ཆོ་གའི་སྐབས་ལས། ཆོས་ཀུན་ཐ་དད་རྗེས་འཇུག་ཅིང༌། ། ཆོས་ཀུན་ཕན་ཚུན་རྗེས་སུ་འཇུག༌། ། ཆོས་ཀུན་རྗེས་སུ་འཇུག་པ་སྟེ༌། ། མཐའ་བྲལ་རྗེས་སུ་འགྲོ་བའོ། ། ཞེས་པ་ལྟ་བུའོ། ། དེ་བཞིན་དུ་དཀྱིལ་འཁོར་གསལ་བར་གྱུར་ཏོ། ། ཞེས་པ་ལའང་རང་སྣང་བའི་དཀྱིལ་འཁོར་དེ་ལས་གཞན་དུ་མི་འཕོ་བ་སྟེ། ཆོས་ཉིད་དེ་དང་མཚུངས་པར་ཤེས་པར་བྱའོ། ། ཁ་ཅིག་ནི་གདུལ་བྱའི་ངོར་དེ་ལྟར་སྣང་བའོ་ཞེས་པའང་འཇིག་རྟེན་དུ་སྒྲོན་མ་བཀོད་པ་ལ་སོགས་པའི་སྐབས་སུ་དེ་ལྟར་བློ་དང་མཐུན་པར་སྣང་བ་མི་འགལ་མོད། སྐབས་འདིར་ནི་ལྷུན་སྟུག་པོ་བཀོད་པའི་ཞིང་གི་དཀྱིལ་འཁོར་དེ་ཉིད་རྟག་ཏུ་འཕོ་འགྱུར་མེད་པའི་ཆོས་ཉིད་ཡིན་པས་མ་འབྲེལ་བ་ཉིད་དོ། ། ཡེ་ནས་གས༵ང་བ༵འི་སྙིང༵་པོ༵་ཡི་གེ་འཕྲེང་བའི་ཆོས་ཉིད་དེ༵་ཁོ༵་ན༵་ཉིད༵་ངེ༵ས་པ༵་ལ༵ས།

ལྷུན་གྱིས་གྲུབ་པ་ཡི༵་གེ༵་འཕྲེང༵་པ༵འི་འཁོ༵ར་ལོ༵་ཆེན་པོ་བཀོ༵ད་པ༵འི་ལེ༵འུ༵་སྟེ༵་བཞི༵་པའི་རྣམ་བཤད་གཏན་ལ་ཕབ་པ༵འོ༵། ། ། ། ༈ དོན་གཉིས་པ་དེ་ལྟར་བསྒྲུབ་པའི་རིམ་པ་ལ་གསུམ་སྟེ། དོན་གྱི་འབྲེལ་དགོད། ཚིག་གི་དོན་བཤད། སྐབས་ཀྱི་དོན་བསྡུ་བའོ། ། དང་པོ་ནི། སྐུ་གསུང་ཐུགས་ཀྱི་རང་བཞིན་ཡི་གེའི་རོལ་པ་ལ་བརྟེན་པར་བཤད་པ་དེ༵་ནས༵་ཡང་ཡི༵་གེ༵་འཁོ༵ར་ལོའི༵་སྤྲིན༵་བཀོ༵ད་པ༵་ལས༵་ཐབས་དང་ཤེས་རབ་གཉིས་སུ་མེད་པའི་སྒྱུ༵་འཕྲུལ༵་བསྒྲུབ་པའི་རིམ་པ་རྣ༵མ་པ༵ར་འཕྲོ༵ས་པ༵་འདི༵་ཆེ༵ད་དུ༵་བརྗོ༵ད་དོ༵། ། གཉིས་པ་ལ་གསུམ་སྟེ། གང་སྒྲུབ་པ་དངོས་གྲུབ་ཀྱི་རིམ་པ། གང་གིས་བསྒྲུབ་པ་ཡི་གེའི་སྤྲིན་གྱི་རང་བཞིན། ཇི་ལྟར་བསྒྲུབ་པའི་ཐབས་དངོས་བསྟན་པའོ། ། དང་པོ་ལ་བཞི་སྟེ། ཡེ་ནས་དག་པའི་སེམས་ཉིད་དངོས་གྲུབ་ཀྱི་རྩ་བར་བསྟན་པ། དེ་ལས་གྲུབ་པ་མཆོག་གི་དངོས་གྲུབ། དེའི་ཡན་ལག་ཐུན་མོང་གི་དངོས་གྲུབ། དེ་དག་གྲུབ་པའི་དཔེའོ། ། དང་པོ་ནི། རྒྱུད་བླ་མ་ལས། ས་ནི་ཆུ་ལ་ཆུ་རླུང་ལ། ། རླུང་ནི་མཁའ་ལ་རབ་ཏུ་གནས། ། མཁའ་ནི་གང་ལའང་གནས་མ་ཡིན། ། དེ་བཞིན་ཕུང་པོ་སྐྱེ་མཆེད་རྣམས། ། ལས་དང་ཉོན་མོངས་དག་ལ་གནས། ། ལས་དང་ཉོན་མོངས་ཚུལ་བཞིན་མིན། ། ཡིད་ལ་བྱེད་ལ་རྟག་ཏུ་གནས། ། ཚུལ་བཞིན་མ་ཡིན་ཡིད་བྱེད་ནི། ། སེམས་ཀྱི་དག་པ་ལ་རབ་གནས། ། སེམས་ཀྱི་རང་བཞིན་ཆོས་རྣམས་ནི། ། ཐམས་ཅད་ལ་ཡང་གནས་མ་ཡིན། ། ཞེས་པ་ལྟར། ཆོས་ཐམས་ཅད་སེམས་ལ་བརྟེན་ཞིང༌། སེམས་ནི་རང་བཞིན་གྱིས་དག་པའི་འོད་གསལ་ལ་བརྟེན་པས། དེའི་ཕྱིར་གཞི་དང་རྩ༵་བ༵་གང་དུའང་གྲུབ་པ་མེད༵་པའི༵་རང་བཞིན་ནམ་མཁའ་ལྟ་བུའི་སེ༵མས་ཉིད༵་ནི༵་འཁོར་འདས་ཀྱི་ཆོས༵་དག་མ་དག་སྣ་ཚོགས་པ་རྣ༵མས་ཀུན༵་གྱི༵་རྩ༵་བ༵་ཡི༵ན་ཏེ། དོ་ཧ་ལས། སེམས་ཉིད་གཅིག་པུ་ཀུན་གྱི་ས་བོན་ ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་སྟེར་བར་བྱེད་པ་ཡི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ།

། ཞེས་པ་ལྟར་རོ། ། དེའང་ཤེལ་གོང་གཅིག་ལས་རྐྱེན་ཐ་དད་ཀྱིས་མེ་དང་ཆུ་འབྱུང་བ་ལྟར། གཟུང་འཛིན་བྱས་མ་བྱས་དང་རིག་མ་རིག་གིས་སེམས་ཉིད་གཅིག་ལ་འཁོར་འདས་སུ་སྣང་ཡང་དོན་ལ་གཉིས་སུ་ཡོད་པ་མ་ཡིན་ནོ། ། དེའི་ཕྱིར་ཡེ་ནས་དག་པའི་སེ༵མས་ཉིད༵་འོད་གསལ་བ་ཡི༵་གེའི༵་ར༵ང་བཞིན༵་དུ་ཡེ་ནས་ཤར་ཏེ༵༵་སྣང་ལ་རང་བཞིན་མེད་པར་ཡོད་དོ། ། དེ་ལྟར་སྣང་བ་ཡི༵་གེའི༵་སེམས་ཉིད་ནི་རྟོགས་ན་དོན་གཉིས་འབྱོར་པས་བརྒྱན་པའི་ཆར་རྒྱུན་དངོས་སུ་འབབ་ཅིང༌། མ་རྟོགས་ན་ཡང་འདོད་རྒུ་འབྱུང་བའི་གཞིར་ཡེ་ནས་གྲུབ་པའི་ཡིད༵་བཞི༵ན་གྱི་ནོར་བུ་རི༵ན་ཅེ༵ན་གྱི་སྤྲིན༵་ཡིན་ནོ། །

གཉིས་པ་ནི། སེམས་ཉིད་འོད་གསལ་བའི་ངང་ན་རང་བྱུང་ལྷུན་གྱིས་གྲུབ་པའི་སྒྱུ༵་འཕྲུ༵ལ་གྱི་དཀྱི༵ལ་འཁོ༵ར་ཡི་གེའི་གཟུགས་སུ་སྣང་བ་བཞི༵་བཅུ༵་རྩ་གཉི༵ས་ཀྱི་ངོ་བོ་སྤྲོས་པའི་མཐའ་དང་བྲལ་བའི་ཤེས་རབ་དྲྭ༵་བ༵འི་དཀྱི༵ལ་འཁོ༵ར་དུ་ཡེ་ནས་མངོ༵ན་པར་རྫོ༵གས་པའི་ཆོས་ཉིད་དུ་གྲུབ་ཟིན་པ༵ས་ན། དེ་ཉིད་ཏིང་ངེ་འཛིན་གྱི་རིམ་པས་ཉམས་སུ་བླངས་པའི་ཚེ་ཕྱོག༵ས་བཅུ༵་དུས༵་བཞི༵འི་སངས་རྒྱས་ཐམས་ཅད་ཀྱི་རིགས་དང་དགོངས་པ་གཅིག་ཏུ་རྫོག༵ས་པ༵་ཡི༵་དཀྱིལ༵་འཁོར༵་ཐ༵མས་ཅད༵་ཡོངས་སུ་འགྲུབ༵་པ༵ར་འགྱུར༵་ཏེ། དཀྱིལ་འཁོར་གྱི་རྩ་བ་ཡི་གེ་སྤྲིན་ཉིད་ཕྱིན་ཅི་མ་ལོག་པར་ཉམས་སུ་བླངས་པའི་ཕྱིར་རོ། ། གསུམ་པ་ཐུན་མོང་གི་དངོས་གྲུབ་ལ་གསུམ་སྟེ། ཡེ་ཤེས་ལྔ་གྲུབ་པའི་རྟགས་སུ་ལས་བཞི་ལྷུན་གྱིས་གྲུབ་པའི་དངོས་གྲུབ་བསྟན་པ། ཕུང་པོ་ལྔ་གནས་སུ་དག་པའི་རྟགས་སུ་འབྱུང་བ་ལྔ་ཟད་པར་གྲུབ་པའི་ཚུལ་བཤད་པ། རྣམ་ཤེས་བརྒྱད་དབྱིངས་སུ་དག་པའི་རྟགས་སུ་གྲུབ་པ་བརྒྱད་ཇི་ལྟར་ཐོབ་པའི་ཚུལ་བརྗོད་པའོ། ། དང་པོ་ནི། མེ་ལོང་ལྟ་བུའི་ཡེ་ཤེས་གྲུབ་པ་ན་དུག་ཐམས་ཅད་ཀྱང་འགྲོ་བའི་གསོས་སྨན་གྱི་བདུད༵་རྩིར༵་འགྱུར༵་ཞིང༵་རང་གཞན་གྱི་དོན་དུ་འབྱུང༵་བ༵་དང༵༌། དེས་བཞི༵་བརྒྱ༵་རྩ༵་བཞི༵འི་ནད༵་ཐམས་ཅད་སེལ༵་ཞི༵ང་བདེ་ལེགས་སུ་བྱེད་དོ། ། ནད་བཞི་བརྒྱ་རྩ་བཞི་ནི། ཙ་ར་ཀ་ལས། བརྒྱ་དང་གཅིག་ནི་ཀུན་བརྟགས་གདོན་གྱི་ནད། ། བརྒྱ་དང་གཅིག་ནི་འཕྲལ་བྱུང་རྐྱེན་གྱི་ནད། ། བརྒྱ་དང་གཅིག་ནི་འབྱུང་འདུས་གཞི་ཡི་ནད། ། བརྒྱ་དང་གཅིག་ནི་རང་བཞིན་སྔོན་གྱི་ལས། ། ཞེས་པའམ། ཡང་ན་རླུང་མཁྲིས་བད་ཀན་འདུས་པ་བཞི་ལ་བརྒྱ་དང་རེ་རེ་ལྡན་པར་བཤད་དོ། ། མཉམ་པ་ཉིད་ཀྱི་ཡེ་ཤེས་གྲུབ་པའི་ཚེ་ལྷ་དང་མིའི་ལོ༵ངས་སྤྱོད༵་ལས་འཕགས་པ་ནམ་མཁའ་ལས་ཅི་འདོད་བླངས་པས་ཟད་མི་ཤེས་པ་ནམ་མཁའི་མཛོད་ཀྱི་ལོངས་སྤྱོད་ལྷུན་གྲུབ་ཏུ་འབྱུང༵་ཞི༵ང་རེ་བ་རྫོགས་པར་བྱེད་དོ།

། ཆོས་ཀྱི་དབྱིངས་ཀྱི་ཡེ་ཤེས་གྲུབ་པའི་ཚེ་ངན༵་སོ༵ང་གི་འགྲོ་བ་ཐམས་ཅད་ཀྱི་རྒྱུད་ཀྱི་སྒྲིབ་པ་སྦྱོང༵་ཞིང་མཐོ་རིས་ཀྱི་བདེ་བ་ལ་འགོད་པར་བྱེད་དོ། ། སོ་སོར་རྟོག་པ་དང་བྱ་བ་གྲུབ་པའི་ཡེ་ཤེས་གྲུབ་པའི་ཚེ་སྣང་བ་ཉིད་མི་སྣང་བར་བྱེད་མི་སྣང་བ་ལས་སྣང་བར་སྟོན་དངོས་པོ་ཕན་ཚུན་སྣང་བ་དེ་དག་ཀྱང་མེ་ཆུར་བསྒྱུར་ཞིང་ས་ནམ་མཁར་སྟོན་པ་ལ་སོགས་པ་དང༌། གཞན་དབང་དུ་བསྡུ་ཞིང་བསད་པ་གསོ་བ་ལ་སོགས་པའི་རྫུ་འཕྲུལ་གྲུབ་པས་ཅི༵་དང་ཅིར་སྣང་བའི་ཆོས་རྣམས་ཀྱི་རྣམ་པ་ཡང༵་དེ་ལས་གཞ༵ན་དུ༵་འགྱུ༵ར་བ༵འི་ཆོ་འཕྲུལ་འགྲུབ༵་སྟེ། དཀོན་ཅོག་བརྩེགས་པ་ལས། ཏིང་ངེ་འཛིན་གྲུབ་པའི་སེམས་ཀྱི་སྤྱོད་ཡུལ་དང་རྫུ་འཕྲུལ་ཡང་བསམ་གྱིས་མི་ཁྱབ། རྫས་དང་སྨན་དང་སྔགས་དང་ནོར་བུ་རྣམས་ཀྱི་ཡོན་ཏན་ཡང་བསམ་གྱིས་མི་ཁྱབ། གཟའ་དང་སྐར་མ་དང་དུས་ཀྱི་འཁྱུད་སྤྱད་དང་རྟེན་འབྲེལ་གྱི་མཐུ་ཡང་བསམ་གྱིས་མི་ཁྱབ། དབང་ཐོབ་པའི་བྱང་ཆུབ་སེམས་དཔའ་རྣམས་དང་དེ་བཞིན་གཤེགས་པའི་སྤྱོད་ཡུལ་ཡང་བསམ་གྱིས་མི་ཁྱབ་པ་ཡིན་ཏེ། ཞེས་པ་ལྟར་རོ། ། གཉིས་པ་ནི། གཟུགས་ཀྱི་ཕུང་པོ་གནས་སུ་དག་པས་ཟད་པར་སའི་ཏིང་ངེ་འཛིན་ཐོབ་པ་དེའི་ཚེ་ན༵མ་མཁ༵འ་ལ་རྡོ༵་རྗེ༵འི་ས་གཞི་ལྟར་སྲ༵་བར་བྱིན་གྱིས་བརླབས་པ་ནི་དེ་ལྟར་འབྱུང༵་ཞིང༵༌། ཚོར་བའི་ཕུང་པོ་གནས་སུ་དག་པ་ན་མེའི་ཏིང་ངེ་འཛིན་ལ་དབང་ཐོབ་པས་ལུས་ལ་མེ་འབ༵ར་བ་ན༵ས་སྣང་བ་ཐམས་ཅད་མེའི་ཕུང་པོར་གྱུར་པས་སེམས་ཅན་དམྱལ་བ་པའི་མེ༵་རབ་ཏུ་ཚ་བ་ཡ༵ང་འཚི༵ག་ཅིང་སྡུག་བསྔལ་དེ་ལས་ཐར་བར་བྱེད་པ༵་དང༵༌། འདུ་ཤེས་དག་པས་ཆུའི་ཏིང་ངེ་འཛིན་ལ་དབང་ཐོབ་སྟེ་སྣང་བ་ཐམས་ཅད་ཆུར༵་འགྱུར༵་ཞིང་ས་ལ་འཛུལ་བ་དང་ཐམས་ཅད་ཆུ་ཀླུང་གཅིག་ཏུ་འབ༵བ་པར་སྟོན་པའ༵ང་མེ་ལ་བྱ་བ་དེ༵་བཞི༵ན་དུ་གཞན་གྱི་སྡུག་བསྔལ་སེལ་བར་བྱེད་པ་ཡིན་ཏེ༵། ཉོན་མོངས་པ་མེད་པའི་ཏིང་ངེ་འཛིན་གྱིས་འཕྲུལ་བ་ཡིན་པའི་ཕྱིར་རོ།

། འདུ་བྱེད་དག་པས་རླུང་གི་ཏིང་ངེ་འཛིན་ལ་མངའ་བརྙེས་པའི་ཚེ་རགས་པ་དང་ཕྲ་བར་སྣང་བའི་འཇི༵ག་རྟེན༵་གྱི༵་ཁ༵མས་འདི་ནི༵་རྡུལ་ཕྲན་དུ་འཐོ༵ར་བའི་ཆོ་འཕྲུལ་འགྱེད་ཅིང་སེམས་ཅན་ལ་ཕན་པར་མཛད་པ༵་དང༵༌། རྣམ་པར་ཤེས་པ་དག་ཅིང་ནམ་མཁའི་ཏིང་ངེ་འཛིན་ཐོབ་པའི་ཚེ་འཇིག་རྟེན་གྱི་ཁམས་ཐ༵མས་ཅ༵ད་སྟོང༵ས་ཤི༵ང་ཉི་མ་དང་ཟླ་བ་ཡང་ས་ལ་ལྷུང༵་པ༵ར་འགྱུར༵་བའི་རྫུ་འཕྲུལ་མངོན་པར་འདུ་མཛད་དོ། ། འདིར་ཁ་ཅིགརིགས་ལྔའི་ཐུགས་ཀ་ནས་འབྱུང་བ་ལྔས་དེ་ལྟར་གྱུར་པར་བསྒོམ་པ་ནི་གཞུང་དོན་དངོས་བཤད་པ་དང་མ་འབྲེལ་ལོ། ། དེ་ནི་བྱེ་བྲག་ཏུ་བསྒྲུབ་ཚུལ་ཡིན་ལ། འདིར་ནི་སྤྱིར་བསྟན་པ་ཡིན་ནོ། ། གསུམ་པ་རྣམ་ཤེས་བརྒྱད་དག་པའི་རྟགས་སུ་ལས་ཕྲན་ཚོགས་བརྒྱད་ཀྱི་གྲུབ་ཚུལ་ནི། ཀུན་གཞིའི་རྣམ་ཤེས་ལ་སོགས་པ་བརྒྱད་དག་ཅིང་རིག་པའི་ཡེ་ཤེས་ལ་དབང་ཐོབ་པའི་ཚེ་བསྒྲུབ་བྱ་རང་གི་མདུན་དུ་དགུག༵་པ་ད༵ང༌། ཡུལ་གཞན་དུ་བཏང༵་བ་བསྐྲད་པ་དང༵་དགྲ་དང་ཆོམ་རྐུན་ལ་སོགས་པ་བཅི༵ང་བ་དང༌། བྱད་དང་གནོད་པ་ཐམས་ཅད་དགྲོལ༵་བ་དང༌། རིམས་དང་དུག་ལ་སོགས་པ་གསོ༵་བ་དང༵༌། ཕ་རོལ་གྱི་དགྲ་བགེགས་བས༵ད་པ་དང༵༌། དགྲའི་སྡེ་རབ་ཏུ་འཕ༵མ་པར་བྱ་བ་ད༵ང༌། རང་གི་སྡེ་རྒྱལ༵་བར་བྱ་བའི་ལས་ཐམས་ཅད་ཡི་གེའི་སྤྲིན་གྱྀ་ཏིང༵་ངེ་འཛི༵ན་འདི༵་ཡི༵ས་བྱེད༵་པ༵ར་འགྱུར༵་རོ༵། ། བཞི་པ་དེ་དག་གྲུབ་པའི་དཔེ་ནི་ཏིང་ངེ་འཛིན་གྲུབ་པའི་དངོས་གྲུབ་དེ༵་ཉིད༵་གདོད་ནས་དག་པའི་ཡེ༵་ཤེས༵་རང༵་སྣང༵་དུ་ཤར་བ༵འི་ཆོ་འཕྲུལ་ཕྱི་རོལ་ཏུ་སྣང་བའི་གཟུགས་བརྙན་ནོ། ། དེའང་མིང༵་དང་ཚིག༵་གིས་མཚོན་པའི་ཡི་གེ་ཨཱ་ལི་ཀཱ་ལིའི་ཕྲེང་བ་སོ་སོའི་གཟུ༵གས་ཐ་དད་དང་སོ༵གས་ཁོང་ནས་ཁ་དོག་དང་འོད་ཟེར་ལས་ཀྱི་རྗེས་སུ་འགྲོ་བ་ཅན་གོམས་པས། ཏིང་ངེ་འཛིན་དེའི་འབྲས་བུ་ཡིད༵་བཞིན༵་དུ་འགྲུབ་པ་ཉིད་ཀྱིས༵་ཡི་གེ་འཁོར་ལོ་འདི་དཔེར་ན་མུན༵་ནག་ལ༵་སྣང༵་བ་བྱུང༵་བ་ཇི༵་ལྟ་བ་བཞི༵ན་དུ༵་གང་འདོད་མཐོང་བ་དང༌།

ཕྱི་ནང་གི་དུག་རྣམས་མ་སྤངས་བར་བདུད་རྩིར་འགྱུར༵་བ༵ས་གསེ༵ར་འགྱུར༵་གྱི་རྩི་ལྟ་བུ་དང༌། མི་འདོད་པ་རྣམས་རང་སར་ཞི་བ་གསོས་སྨན༵་གྱི༵་ཚུལ༵་དང་འདྲ་བར་ཤེས་པར་བྱའོ། ། གཉིས་པ་གང་གིས་སྒྲུབ་པ་ཡི་གེ་སྤྲིན་གྱི་རང་བཞིན་ལ་གཉིས་ཏེ། གང་ཟག་གང་གིས་བསྒྲུབ་པ་དང༌། ངོ་བོ་གང་བསྒྲུབ་པའོ། ། དང་པོ་ནི། ཡུལ་ཁྱད་པར་ཅན་གང་ལ་བརྟེན་ནས་ཐར་པའི་ལམ་སྟོན༵་པ༵་རྡོ་རྗེ་སློབ་དཔོན་དང་དཀྱིལ་འཁོར་གྱི་ལྷ་རྣམས་མཆོ༵ད་པ་ལ་བརྩོ༵ན་པ་ནི་ཡི་གེ་འགྲུབ་པའི་ཡན་ལག་དང་པོའོ། ། དེའང་བླ་མ་ནི་ཞིང་གི་མཆོག་དམ་པ་སྟེ། དགོངས་འདུས་ལས། བསྐལ་པ་འབུམ་གྱི་སངས་རྒྱས་བས། ། བླ་མ་གཉན་པར་ཤེས་པར་བྱ། ། ཅི་ཕྱིར་བསྐལ་པའི་སངས་རྒྱས་རྣམས། ། བླ་མ་དག་ལ་བརྟེན་ཏེ་འབྱུང༌། ། བླ་མ་མེད་པའི་གོང་རོལ་ཏུ། ། སངས་རྒྱས་འབྱུང་བར་ངས་མ་བཤད། ། ཅེས་པ་དང༌། ཆོས་ཀུན་མི་ཤེས་མ་རྟོགས་ཀྱང༌། ། དམ་པར་གྱུར་པའི་བླ་མ་ལ། ། བཀུར་ནས་རིམ་གྲོ་ཆེར་བྱས་ན། ། འཁོར་བའི་རྒྱ་མཚོ་བརྒལ་བར་འགྱུར། ། ཅི་ཕྱིར་ཞིང་རབ་གཤིན་པ་ལ། ། ས་བོན་བཏབ་ན་རྒྱས་འཕེལ་ཅིང༌། ། བསོད་ནམས་དམ་པའི་ཞིང་རབ་ལ། ། ཏིལ་འབྲུའང་མི་སྟོར་འཕེལ་སྨིན་འགྱུར། ། ཞེས་པ་དང༌། དྲྭ་བ་སྡོམ་པ་ལས། བླ་མ་དཀྱིལ་འཁོར་ཀུན་གྱི་གཙོ། ། མཆོད་ཅིང་བསྙེན་བཀུར་བྱས་གྱུར་ན། ། དཀྱིལ་འཁོར་ཐམས་ཅད་མཉེས་པར་འགྱུར། ། ཉེ་བའི་དཀྱིལ་འཁོར་སྨོས་ཅི་དགོས། ། ཞེས་སོ། ། ལྷ་དང་ཡི་གེ་བསྒོམ་པའི་མངོན་པར་རྟོག༵ས་པ༵་གས༵ལ་ཞིང་མ་ཡེངས་པ་ནི་གཉིས་པའོ། ། དེ་སྐད་དུའང་སྤྱོད་འཇུག་ལས། སེམས་གཞན་གཡེང་བས་བྱས་པ་ཡི། ། བཟླས་བརྗོད་དང་ནི་དཀའ་ཐུབ་ཀུན། ། དེ་ཉིད་རིགས་པས་དོན་མེད་གསུངས། ། ཞེས་པ་ལྟར་རོ། ། རྩ་བ་དང་ཡན་ལག་གི་དམ༵་ཚི༵ག་ལ་གནས་པ་ནི་གསུམ་པའོ། ། དེ་སྐད་དུའང་འཁོར་ལོ་མཆོག་ལས། དམ་ཚིག་ལ་གནས་སྔགས་ཀུན་འགྲུབ། ། ཅེས་སོ། ། གསང་སྔ༵གས་བཟླས་པ་ཡང་ཧ་ཅང་མྱུར་བ་དང་བུལ་བ་དང་ཆད་པ་དང་ལྷག་པ་དང་སྒྲ་ཆེ་བ་དང༵་ཆུང་ངུ་དག་སྤངས་ཏེ་དག་པ་བཞི་པའོ།

། དེ་སྐད་དུའང་དམ་ཚིག་མཆོག་ལས། སྔགས་ཀྱང་སྒྲ་ཚིག་རྣམ་པར་དག། ཡན་ལག་དྲུག་དང་ལྡན་པས་འགྲུབ། ། ཅེས་སོ། ། ཆོས་དང་ལས་དང ་ དམ་ཚིག་དང་ཕྱག༵་རྒྱ༵་ཆེན་པོ་སྟེ་ཕྱག་རྒྱ་རྣ༵མས་ཀྱང་ལེགས་པར་ཤེས་ཤིང༌། དེ་དག་གི་ཡན་ལག་མ༵་ཉམ༵ས་པའི་དོན་ཇི་ལྟ་བ་བཞིན་ཤེ༵ས་ཤི༵ང་འཆིང་བར་བྱེད་པ་ནི་ལྔ་པའོ། ། དེ་སྐད་དུའང་རྒྱལ་མཆོག་ལས། ཕྱག་རྒྱ་བཞི་ནི་ལྡན་པས་འགྲུབ། ། ཅེས་སོ། ། དེ་དག་གི་ཡན་ལག་ཏུ་སྒྲུབ་པའི་གནས་དང་དུས་དང་ཡོ༵་བྱ༵ད། ལྔ་དང་ལྡན༵་པས་འདི་ཉིད་འགྲུ༵བ་པར་འགྱུར༵་ཞིང༌། དེ་དག་དང་མི་༵ལྡ༵ན་པའི་གང་ཟག་གིས་འདི་བསྒྲུབས་ཀྱང་དོན༵་མེད༵་པར་མ་ཟད་ངན་སོང་དུ་འཚེད་པར་འགྱུར་བའི་ཕྱིར་བརླག༵་པ་ཞེས་བྱའོ། ། དེ་སྐད་དུའང་ཐིག་ལེ་གསང་བ་ལས། སློབ་དཔོན་མ་བཀུར་དབང་མ་ཐོབ། ། དམ་ཚིག་མེད་ཅིང་སྔགས་དང་བྲལ། ། སྒྲུབ་པའི་ཡན་ལག་མཆོག་ཉམས་པ། ། འདིར་ཡང་ལེགས་པར་མི་འགྲུབ་ཅིང༌། ། ཕྱི་མར་ངན་སོང་ཉིད་དུ་འཚེད། ། ཅེས་སོ། ། གཉིས་པ་ངོ་བོ་གང་བསྒྲུབ་པ་ནི་འདས་མ་འོངས་ད་ལྟར་བའི་དུས༵་གསུམ༵་གྱི་རྒྱལ༵་བས༵་ཐུག༵ས་སུ་ཆུད༵་པའི༵་འབྲས་བུ་མཆོག་དང་ཐུན་མོང་གི་དངོ༵ས་གྲུབ༵་མཆོ༵ག་གི༵་སྙིང༵་པོ༵་ནི༵་ཡི་གེ་འཁོར་ལོ་ཡིན་པས་ན། དེའི་ངོ་བོ་རིན་པོ་ཆེ་ལྟར་འདོད་རྒུ་ལྷུན་གྲུབ་ཏུ་འབྱུང་བའི་ཕྱིར་ཟ༵ད་པའི༵་དུས༵་མེད༵་དེ་ཡིད༵་བཞི༵ན་གྱི་མཛོ༵ད་དམ་པར་གྱུར་པའི་ཕྱིར་རོ། ། དེའང་ཆོས་སྐུ་ནམ་མཁའ་ལྟ་བུ་འཕེ༵ལ་བ་མེད་ཅིང༌། ལོངས་སྐུ་འཇའ་ཚོན་ལྟ་བུ་འགྲི༵བ་པ་མེད༵་པའི་ངང་ནས་སྤྲུལ་སྐུ་སྣ་ཚོགས་སུ་འཕྲོ་བའི་རོལ་པར༵་འབྱུང༵་བ༵་སྟེ༵་ངོ་བོ་རང་བཞིན་གྱིས་དག་པའོ། ། དེ་ཉིད་ཀྱང་ཆོས་སྐུ་དངོ༵ས་པོ༵་མེ༵ད་པའི་ངང་ལས༵་གཟུགས་སྐུ་སྣང་བའི་སྐུ་གཉིས་དངོ༵ས་པོ༵་ལྟར་སྣང་བའི་སྤྲི༵ན་ལས། འགྲོ་བའི་དོན་དུ་མཛད་པའི་འཕྲིན་ལས་སྣ༵་ཚོ༵གས་པ་གདུལ་བྱའི་བློ་དང་འཚམ་པ་ཉིད་རྣམ༵་པར༵་འབྱུང༵་ཞིང༵་ལྷུན་གྱིས་གྲུབ་པའི་རོལ་པར་འགྱུར༵་བ་ནི་ཡི་གེ་སྤྲིན་གྱི་ངོ་བོ་ཡིན་ནོ།

། གསུམ་པ་ཇི་ལྟར་བསྒྲུབ་པའི་ཐབས་དངོས་བསྟན་པ་ལ་གསུམ་སྟེ། ཏིང་ངེ་འཛིན་མདོར་བསྟན་པ། དེའི་རང་བཞིན་རྒྱས་པར་བཤད་པ། མཉམ་པར་བཞག་པ་གཅིག་ཏུ་དོན་བསྡུ་བའོ། ། དང་པོ་ནི། བསྐྱེད་པའི་རིམ་པ་ཡི་གེ་སྤྲིན་དུ་སྣང་བས་མཚོན་ནས་སྣང་སྲིད་འཁོར་འདས་ཀྱི་ཆོས་ཐམས་ཅད་དངོས༵་པོར་སྣང་དུས་ཉིད༵་ན༵་ཆོས་རྣམས་ཀྱི་དེ་ཁོ་ན་ཉིད་རང་བཞིན་མ་སྐྱེས་པས་ན་དངོ༵ས་པོ་མེད༵་པའི་རང་བཞིན་ཡེ་ནས་དག་པའི་རྫོགས་རིམ་དུ་ཤེས་པ༵ར་བྱའོ། ། དེ་ལྟར་བསྐྱེད་རིམ་སྣང་ལ་ངོས་བཟུང་མེད་པའི་ངང་ནས་བདེན་ཞེན་མེད་པའི་ཚུལ་གྱིས་འཕྲོ་འདུ་ལ་སྦྱངས་ཏེ། ལས་དང་མཐུན་པའི་ཡི་གེའི་སྤྲོ་བསྡུ་རྟོག༵ས་པའི༵་ཏིང་ངེ་འཛིན་ལ་ཡང་དང་ཡང་དུ་རྩལ་སྦྱང་ཞིང་རིག་པར་དབ༵ང་སྒྱུར༵་བའི་རོལ་པ་ནི་ཡི་གེ་འཁོར་ལོའི་ཏིང༵་ངེ་འཛི༵ན་ཡི༵ན་ནོ། ། གཉིས་པ་ལ་གཉིས་ཏེ། ཤེས་རབ་ཆོས་ཀྱི་སྐུ་སྟོང་པ་ཉིད་སྒོམ་པའི་ཏིང་ངེ་འཛིན་དང༌། ཐབས་གཟུགས་ཀྱི་སྐུ་སྣང་བ་ཉིད་སྒོམ་པའི་ཏིང་ངེ་འཛིན་ནོ། ། དང་པོ་ལ་གཉིས་ཏེ། དམིགས་སུ་མེད་པའི་དོན་ལ་གདམས་ཚུལ་སྤྱིར་བསྟན་པ་དང༌། གཉིས་སུ་མེད་པའི་ཡེ་ཤེས་བྱེ་བྲག་ཏུ་བཤད་པའོ། ། དང་པོ་ནི། གང་ཟག་ག༵ང་གི༵ས་ཆོས་ཐམས་ཅད་ཀྱི་རང་བཞིན་དམི༵གས་པ་དང་མཚན་མ་མེ༵ད་པར་མི༵་ཤེས༵་པ༵་དེ༵་ཡི༵ས་ཆོས༵་ཀྱི༵་དབྱི༵ངས་སྤྲོས་པ་དང་བྲལ་བའི་གནས་ལུགས་མི༵་ཤེ༵ས་ཏེ། དགོངས་འདུས་ལས། བསམ་གྱིས་མི་ཁྱབ་མ་མཐོང་བར། ། བསམ་དུ་མེད་པར་བློ་འཇོག་པའི། ། བྱིས་པ་དེ་ནི་བླུན་པ་སྟེ། ། མུན་པའི་སྐྱེ་མཆེད་ཉིད་དུ་འགྱུར། ། ཞེས་པ་དང༌། ཕལ་པོ་ཆེ་ལས། ཆོས་རྣམས་ཆོས་ཀྱི་རང་བཞིན་མི་ཤེས་པར། ། དེ་ཡིས་ཆོས་ཀྱི་དབྱིངས་ཉིད་མཐོང་བ་མེད། ། ཅེས་སོ། ། རྒྱུ་མཚན་དེའི༵་ཕྱིར༵་སེམས་ལ་སྣང་བའི་གཟུང་ཡུལ་དངོ༵ས་པོ་སྣ་ཚོགས་རྨི་ལམ་ལྟ་བུ་འདི་དག་གཞིགས་ཤིང་དཔྱད་ན་ཕྱི་ནང་གང་དུའང་གྲུབ་པ་མེད་པ་ནམ་མཁའ་ལྟ་བུར་གནས་པ་དང༵༌།

དེ་ཉིད་རྟོགས་བྱེད་ཀྱི་ཤེས་པ་ཁ་དོག་དང་དངོས༵་པོ་མེད༵་པ༵་ལ་བརྟགས་ན་ཕྱི་ནང་གང་དུའང་མི་རྙེད་པས་འཛིན་པ་ངོ་བོ་ཉིད་མེད་པ་དེའི་ཚེ་སེམས་དང་སེམས་ལ་སྣང་བ་ལས་གཞན་པའི་ཆོས་ཤིག་དམིགས་སུ་མེད་པས། གཟུང་འཛིན་དུ་ཞེན་པའི་འཁྲུལ་རྟོག་འཇི༵ག་པའི་ཚུལ་བརྟགས་པས༵་ཆོས་ཐམས་ཅད་ཀྱི་རང་བཞིན་དམི༵གས་སུ་མེད༵་པའི་དེ་ཁོ་ན་ཉིད་ཤེས༵་པར༵་གྱིས༵་ཞེས་བསྟན་ནོ། ། དེ་སྐད་དུའང་སྤྱོད་འཇུག་ལས། གང་ཚེ་དངོས་དང་དངོས་མེད་དག། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་སོ། ། གཉིས་པ་གཉིས་སུ་མེད་པའི་ཡེ་ཤེས་བྱེ་བྲག་ཏུ་བཤད་པ་ནི། ཡེ་ནས་གཞི༵་དང ་ རྩ༵་བ་མེད༵་པའི༵་སེམ༵ས་ཉིད༵་ནམ་མཁའ་ལྟ་བུ་ནི༵། དངོས་པོ་དང་མཚན་མ་གང་དུའང་མ་གྲུབ་པས། འདི་ལ་ཕོ༵་ཞེས་གདགས་སུ་མེད་ཅིང་མོ༵་མ༵་ཡི༵ན་པ་དང་མ༵་ནི༵ང་ཞེས་དམིགས་སུ་ཡོད་པ་མིན༵་པས་དེའི་ཕྱིར། སེམས་ཉིད་ལ་འཁོར་འདས་དང་བཟང་ངན་མེད་པར་ད་ལྟ་ཉིད་ནས་གྲུབ་བོ། ། དེ་ལྟ་བུའི་རང་བཞིན་ནི་མཚ༵ན་མ་མེ༵ད་པར་ཡང་དམིགས་སུ་ཡོད་པ་མ༵་ཡི༵ན་སྟེ་ཡོད་མེད་ཀྱི་མཐའ་ལས་འདས་པའི་ཕྱིར་རོ། ། དེ་ལྟར་ན་སེམས་ཉིད་ལ་སངས་རྒྱས་དང་སེམས་ཅན་ལ་སོགས་པའི་རིག༵ས་དང་རྒྱལ་པོ་དང་གདོལ་པ་ལ་སོགས་པའི་རིག༵ས་སོ་སོའི་རྒྱུད༵་དུའང་གྲུབ་པ་མི༵ན་ཞིང༌། དཀར་པོ་ལ་སོགས་པའི་ཁ༵་དོག༵་ཏུ་གྲུབ་པ་མ༵་ཡི༵ན་ཞིང་གྲུ་བཞི་ལ་སོགས་པའི་དབྱི༵བས་སུའང་གྲུབ་པ་མ༵་ཡི༵ན་ཏེ། ངོ་བོ་ཉིད་ཀྱི་སྟོང་ཞིང་མཚན་མ་མེད་པའི་ཕྱིར་རོ། ། ཡང་སེམས་ཉིད་ལ་སངས་རྒྱས་ཀྱི་ཞིང་དང་སེམས་ཅན་གྱི་གན༵ས་སུའ༵ང་གྲུབ་པ་མ༵་ཡི༵ན་ཞིང་འདིའོ་ཞེས་པའི་ཆོས་ག༵ང་དུ་ཡ༵ང་གྲུབ་པ་མི༵ན་ཏེ། ཏིང་ངེ་འཛིན་རྒྱལ་པོ་ལས། སེམས་ནི་དམིགས་མེད་བསམ་དུ་ཡོད་མ་ཡིན། ། རང་བཞིན་དག་ཅིང་ངོ་བོ་ཉིད་ཀྱིས་སྟོང༌། ། ཡེ་ནས་བདག་མེད་ཆོས་ཉིད་ཟབ་མོ་སྟེ། །ནམ་མཁའ་བཞིན་དུ་ཟབ་ཞི་སྤྲོས་དང་བྲལ།

། ཞེས་པ་ལྟར་རོ། ། དེ་ལྟ་བུའི་སེམས་ཉིད་ནི་ཆོས་ཉིད་དེ༵་བཞི༵ན་ཉིད༵་ཀྱི་དབྱི༵ངས་རྣམ་པར་དག་པའི་ཡེ༵་ཤེ༵ས་ཏེ༵། དེའི་གནས་ལུགས་ཀྱིས་ཐབ༵ས་ཀྱི༵་ཕྱག༵་རྒྱ༵་ཐམས་ཅད་འགྲུབ་པའི་རྒྱུ་དང་ཤེས་རབ་ཀུན༵་གྱི༵་རྒྱུ༵་བྱེད་ཅིང་ཕུན་སུམ་ཚོགས་པ་ཐམས་ཅད་འགྲུབ་པའི་དབྱིངས་དང་རྟེན་འབྲེལ་དང་འབྲས་བུ་དམ་པ་ཐམས་ཅད་བྱེད་དེ། སེམས་ཉིད་རང་བཞིན་གྱིས་དག་པའི་དོན་ལས། གཞན་གྱུར་གྱི་གཞི་ལམ་འབྲས་བུའི་ཆོས་ཐ་དད་པ་ཞིག་ལོག་ན་མེད་པའི་ཕྱིར་རོ། ། གཉིས་པ་ཐབས་གཟུགས་སྣང་བསྒོམ་པའི་ཏིང་ངེ་འཛིན་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གཉིས་ཏེ། ཡི་གེ་འཁོར་ལོ་བསྒྲུབ་པ་དང༌། དེའི་ལས་ཚོགས་བསྒྲུབ་པའོ། ། དང་པོ་ནི། ཏིང་ངེ་འཛིན་གསུམ་སྔོན་དུ་སོང་བས་ཨ་ལས་སྤྲོ་བ་དང་བསྡུ་བ་སྔ་མ་བཞིན་བསྒོམས་པའི་རྗེས་ལ། རྩ་བ་མེད་པའི་སེམས་ཉིད་ཡི་གེའི་འཕྲོ་འདུ་ཉིད་ཀྱང་སྤྲོས་པ་དང་བྲལ་བའི་ངང་ལ་ཇི་ཙམ་གནས་ཀྱི་བར་མཉམ་པར་བཞག་པ་ནི་ཤེས་རབ་ཀྱི་ངོ་བོ།

 དེ་ནས་ལྷའི་དཀྱིལ་འཁོར་དུ་བསྒོམ་པའི་སྔགས་ཕྲེང་གི་འོད་ཟེར་གྱིས་ལས་བཞི་དང་མཆོག་གི་ཏིང་ངེ་འཛིན་བསྒྲུབ་པའི་རོལ་པ་ལ་སེམས་སྦྱང་ངོ༌། ། རྗེས་ལ་དགེ་བ་བསྔོ་བར་བྱའོ། ། དེ་ཉིད་བརྟན་ཞིང་བཟླས་པའི་ཚོགས་བྱེ་བ་སུམ་འབུམ་ས་ཡ་གཅིག་སོང་བ་ན་གྲུབ་པའི་རྟགས་འབྱུང་བས། ལས་ཚོགས་ཇི་ལྟར་བསྒྲུབ་པ་ནི། ཡི་གེ་སྤྲིན་ལས་བདག་ཉིད་ལྷར་གྱུར་པའི་ཚུལ་གྱིས་འོད་ཟེར་དང་ལྷའི་འཕྲོ་འདུས་ནད་གདོན་སྡིག་པ་ཞི་བ་དང༌། ཚེ་དང་ལོངས་སྤྱོད་རྒྱས་པ་དང༌། དབང་དུ་བྱ་བ་དང༌། བསྐྲད་པ་དང༌། གསད་པ་དང༌། རེངས་པ་དང༌། འཆིང་བ་ལ་སོགས་པ་ནི་ཏིང་ངེ་འཛིན་སྣ་ཚོགས་པའི་འཕྲོ་འདུས་ཞག་བདུན་ལ་སོགས་པ་ན་འགྲུབ་པའོ། ། དེ་བཞིན་དུ་རང་ཉིད་རྣམ་པར་སྣང་མཛད་དུ་གསལ་བའི་ཐུགས་ཀ་ནས་ནམ་མཁའ་ལ་རྡོ་རྗེའི་ཐེམ་སྐས་དང་ས་གཞིར་བསྒོམས་ན་སའི་ཏིང་ངེ་འཛིན་འཐོབ་ཅིང་ཆུ་ལ་མི་བྱིང་ཞིང་ནམ་མཁའ་ལ་སྐྱིལ་མོ་ཀྲུང་གིས་གནས་པའོ། ། རང་ཉིད་སྣང་བ་མཐའ་ཡས་ཀྱི་ཐུག༵ས་ཀ་ནས་རྃ་ལས་མེ་བྱུང་བས་སྣང་སྲིད་ཐམས་ཅད་འབར་ཞིང་དམྱལ་བའི་མེ་ཞི་བར་བསམ་པ་ལས་མེའི་ཏིང་ངེ་འཛིན་འགྲུབ་ཅིང་མེའི་ཆར་འབེབས་པར་བྱེད་དོ། ། རང་ཉིད་རིན་ཅེན་འབྱུང་ལྡན་གྱི་ཐུགས་ཀ་ནས་ཁྃ་ལས་ཡེ་ཤེས་ཀྱི་ཆུར་འབབ་པས་འཇིག་རྟེན་ཁེངས་པར་བསྒོམས་པས་ཆུའི་ཏིང་ངེ་འཛིན་འགྲུབ་ཅིང་ས་ལ་ཕྱི་འཛུལ་དང་ངན་སོང་གི་མེ་ཞི་བར་བྱེད་དོ། ། རང་ཉིད་དོན་གྲུབ་ཀྱི་ཐུགས་ཀའི་ཡྃ་ལས་རླུང་བྱུང་བས་འཇིག་རྟེན་གྱི་རགས་པའི་དངོས་པོ་འཐོར་བར་བསྒོམས་པས་རྫུ་འཕྲུལ་ཐོགས་པ་མེད་ཅིང་ནམ་མཁའ་ལ་ཡང་འགྲོ་བར་བྱེད་དོ། ། རང་ཉིད་མི་བསྐྱོད་པའི་ཐུགས་ཀའི་ཨེ་ལས་ནམ་མཁའ་གཅིག་ཏུ་གྱུར་པར་བསྒོམས་ན་སྣང་བ་ཐམས་ཅད་སྟོངས་པ་དང༌། ཉི་ཟླ་འཛིན་ཅིང་ལྷུང་བའི་ལས་འགྲུབ་བོ། ། དེ་བཞིན་དུ་སྣང་བ་ཐམས་ཅད་དཀར་པོ་དང༌། སེར་པོ་དང༌། དམར་པོ་དང༌། ལྗང་གུ་དང༌། མཐིང་གའི་ཁ་དོག་ཏུ་བསྒོམས་པས་འོད་ཟེར་ཆེན་པོ་ལྔ་དང་སྣང་བ་དེ་དག་ཏུ་འགྲུབ་པར་བྱེད་དོ།

། འདི་དག་ནི་སྨོས་པས་མཚོན་པ་སྟེ་ཡིད་ལ་ཇི་ལྟར་འདོད་པའི་ཏིང་ངེ་འཛིན་དེར་འཕྲུལ་པའི་ཆོ་ག་གཞན་ཡང་གྲངས་མེད་པར་བསྒོམས་པས་དེ་དག་འབྱུང་བ་ནི་ཏིང་ངེ་འཛིན་དྲྭ་བ་དམ་ པའོ། ། གཉིས་པ་གཞུང་གི་དོན་ལ་གཉིས་ཏེ། བསྐྱེད་རྫོགས་ལྷའི་ཏིང་ངེ་འཛིན་དུ་བསྟན་པ་དང༌། སྣང་སྲིད་ཀུན་ཏུ་བཟང་པོའི་ཕྱག་རྒྱར་བཤད་པའོ། ། དང་པོ་ནི། རང་གི་སེམས་ཉིད་འོད་གསལ་བའི་ཡི་གེར་སྣང་བ་ནི་ཐ༵བས་ཀྱི་རང་བཞིན་སྣང་བ་དེ་ཉིད་ལ༵ས་ཐབས༵་བྱུང༵་བ་ནི་འོད་ཟེར་གྱི་རྩེ་ལས་ཡི་གེ་འཐོན་པའོ། ། དེ་ཡང་གྲངས་མེད་པ་འཕྲོ་བས་ཐབ༵ས་བས༵མ་ཡས༵་ཤིང་དཔག་ཏུ་མེད་པའོ། ། དེ་ཡོངས་སུ་གྱུར་པ་ལས་དོན་ལ་ཐ༵་དད༵་པ་གཞན་དུ་ཡོད་པ་མི༵ན་ཡང༌། བློ་ལ་རང་ཉིད་ལྷ་དང་ལྷ་མོའི་རོལ་པར་བསྒོམ་ཞིང༌། དེ་ལས༵་ཐ༵་ད༵ད་པའི༵་སྣོད་གཞལ་ཡས་ཁང་དང་ཞིང་ཁམས་སུ་བསྐྱེད་པ་ནི་སེམས་ཀྱི་རོལ་པ་སྟེ། དེ་ལྷར་བསྒོམ་དུས་ན་ནང༵་རང་ཉིད་ལྷ་དང༵་ཡི་གེར་སྣང་བའི་འཕྲོ་འདུ་དང་ནང༵་གི༵་ཕྱི༵་རོ༵ལ་སེམས་ཀྱིས་བསྐྱེད་པའི་གཞལ་ཡས་ཁང་དང་ཞིང་ཁམས་དང་སྤྲོ་བསྡུས་གཞི་སངས་རྒྱས་དང་སེམས་ཅན་དུ་བློས་བཀོད་པ་རྣམས་ཀྱི༵་དཀྱི༵ལ་འཁོ༵ར་གྲངས་མེད་བསམ༵་ཡས་༵སུ་བསྒོམ་པའི་འཕྲོ་འདུ་ཡང༌། རང་སྣང་གི་ཡེ༵་ཤེས༵་བཀོད་པའི་རོལ༵་པ་ནི་སེམས་ཉིད་གདོད་ནས་དག་པས་སངས་རྒྱས་པའི་རང་བཞིན་གང་ལའང་འཇི༵གས་པ་སྟེ་ལས་དང་ཉོན་མོངས་པ་ཡེ་ནས་མེ༵ད་པ་གནས་ལུགས་དོན་གྱི་ཀུན༵་ཏུ་བཟ༵ང་པོའི་ཕྱག༵་རྒྱའི༵་མཆོ༵ག་གིས་བཏབ་པའི་ཕྱིར། བསྐྱེད་པའི་རིམ་པ་ལའང་རང་བཞིན་མེད་པའི་རྫོགས་རིམ་དུ་ལྷུན་གྱིས་གྲུབ་པས་དེའི་ངང་ལ་མཉམ་པར་བཞག་ཅིང་སྤྲོས་པ་མེད་པས་དོན་ལ་གནས་པར་བྱའོ། ། གཉིས་པ་སྣང་སྲིད་ཀུན་ཏུ་བཟང་པོའི་ཕྱག་རྒྱས་བཏབ་ཚུལ་དུ་བཤད་པ་ནི། འོད་གསལ་བའི་སེམས་ཉིད་ཡི་གེར་སྣང་བའི་ཐབས་ལས་རང་གི་དེ་ཁོ་ན་ཉིད་ཡུལ་སེམས་སུ་སྣང་བའི་ཐབས་བྱུང་ཞིང༌། སྣང་སྲིད་སྣ་ཚོགས་སུ་སྣང་བའི་ཐབས་བསམ་ཡས་སུ་ཤར་བ་དེ་དག་ཀྱང༌།

དོན་ཐ་དད་དུ་ཡོད་པ་མིན་པ་ལ་ཐ་དད་པའི་སྣང་བ་སྣ་ཚོགས་སུ་སྣང་བ་ནི། ནང་གི་སེམས་དང༌། ནང་གི་ཕྱི་རོལ་དཀར་དམར་སྣ་ཚོགས་སུ་སྣང་བའི་ཆོས་ཀྱི་དཀྱིལ་འཁོར་བསམ་ཡས་ཡེ་ཤེས་ཀྱི་རོལ་པར་ཤར་བས་འཇིགས་མེད་ཀུན་ཏུ་བཟང་པོ་ཡེ་ནས་སངས་རྒྱས་པའི་ཕྱག་རྒྱའི་མཆོག་གིས་རྒྱས་བཏབ་པ་ཞེས་བྱའོ། ། ཡང་ཐབས་ཡི་གེ་འཁོར་ལོ་ལས་ཐབས་བྱུང་འཕྲོ་འདུ་བྱེད་པའི་ཡི་གེའི་ཐབས་བསམ་ཡས་འཕྲོ་བ་ཡང༌། སེམས་ལས་ཐ་དད་མིན་པ་ལ་བློས་འཕྲོ་ས་འཕྲོ་ཡུལ་ཐ་དད་པའི་ཆོས་སུ་བྱེད་ཅིང༌། ནང་རང་གི་སེམས་དང་ནང་གི་ཕྱི་རོལ་སེམས་ལ་སྣང་བའི་ཆོས་ཐམས་ཅད་ཡི་གེར་གྱུར་པའི་འཕྲོ་འདུས་དབང་བསྒྱུར་བའི་དཀྱིལ་འཁོར་བསམ་ཡས་ཡེ་ཤེས་ཀྱི་རོལ་པ་བསྒོམ་པ་ནི། འཇིགས་མེད་ཀུན་ཏུ་བཟང་པོའི་ཕྱག་རྒྱའི་མཆོག་ཡིན་ནོ་ཞེས་ཡི་གེ་བསྒོམ་པ་ལའང་སྦྱར་རོ། ། གསུམ་པ་དོན་བསྡུ་བ་ནི། དེ་ལྟར་ཡི་གེ་འཕྲེང་བ་རྟོགས་པའི་རྣལ་འབྱོར་བ་གང༵་གིས༵་གླ༵ང་ཆེ༵ན་ཆང་གིས་མྱོས༵་པ་དང་འདྲ༵་བ༵འི་སེ༵མས་ལས་སུ་མི་རུང་བ་བདག་ཏུ་ལྟ་བའི་གནས་ལ་རྟེན་འཆའ་ཞིང་མཚན་མར་འཛིན་པའི་ཆང་གིས་མྱོས་པས་འཁོར་བར་རྒྱུ་ཞིང་སྡུག་བསྔལ་བར་བྱེད་པ་འདི་ཉིད། གནས་ལུགས་ཀྱི་དོན་ལ་ཞི་ལྷག་ཟུང་འབྲེལ་གྱི་ཚུལ་དུ་མཉ༵མ་པ༵ར་བཞ༵ག་པས༵་དངོས་པོ་དང་མཚན་མར་འཛིན་པའི་བློ་བཏུལ༵་ན༵ས་གཉིས་སུ༵་མེད་པའི་ཡེ་ཤེས་སུ་བསྐྱེད་རྫོགས་ཁྱད་པར་ཅན་བསྒོམ་ཞིང༌། དེའི་ཡན་ལག་སྔག༵ས་ཀྱི་དེ་ཁོ་ན་ཉིད་ད༵ང་ཕྱག༵་རྒྱའི༵་རང་བཞིན་རབ༵་ཏུ་བརྟན༵་ཞིང་གོམས་པར་བྱས་ན༵་དངོས༵་གྲུབ༵་ཡ༵་མཚན༵་ཆེན༵་པོ༵་ཀུན་ཏུ་བཟང་པོ་ཉིད་ཐོབ་པར༵་འགྱུར༵་རོ། ། སྔགས་ཀྱི་ཡན་ལག་ལྔ་ནི། བདག་གི་ལྷའི། གསང་སྔགས་ཀྱི། བཟླས་བརྗོད་ཀྱི། འཕྲོ་འདུའི་དེ་ཁོ་ན་ཉིད་དོ། ། ཞི་གནས་ནི་སེམས་ཀྱི་སྤྲོས་པ་ཞི་བ་དང༌། ལྷག་མཐོང་ནི་ཡུལ་གསལ་ཞིང་རང་བཞིན་མེད་པར་རྟོགས་པའི་ཤེས་རབ་སྟེ། སྐབས་འདིར་བསྐྱེད་པའི་རིམ་པས་སེམས་གཞན་དུ་མི་འཕྲོ་བར་བྱེད་པ་ཉིད་ཞི་གནས་དང༌།

དེའི་རང་བཞིན་སྤྲོས་པ་མེད་པར་འཇོག་པ་ལྷག་མཐོང་དུ་ཤེས་པར་བྱའོ། ། དེའང་མདོ་སྡེ་རྒྱན་ལས། མི་འཕྲོ་རྣམ་པར་འབྱེད་ཀྱང་ངོ༌། ། ཞེས་པ་དང༌། དམིགས་པ་གང་ཡང་རུང་གཅིག་ལ། ། ཡིད་ནི་ཏིང་ངེ་འཛིན་ལ་གཞག། ཅེས་པས། འདིར་ཡི་གེའི་ཏིང་ངེ་འཛིན་ནི་ཞི་གནས་སྐྱེ་བའི་ཐབས་ཡིན་ལ། དེའི་ངང་ལས་སྐྱེ་བ་མེད་པ་དང་རྣམ་པར་མི་རྟོག་པའི་ཤེས་རབ་དང་ཏིང་ངེ་འཛིན་གཉིས་ངང་གིས་འགྲུབ་པའི་ཕྱིར་ཟབ་མོའོ། ། དེའང་བསམ་གཏན་གྱི་སྒྲོན་མེ་ལས། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་བརྟེན་ནས་སུ། ། ཅི་ཡང་མེད་ཅེས་རྟོགས་པར་འགྱུར། ། ཅི་ཡང་མེད་ཅེས་གོམས་པ་ཡིས། ། ཕྱི་ནས་དེ་ཡང་རབ་ཏུ་སྤོང༌། ། ཞེས་པ་ལྟར་རོ། ། གསུམ་པ་སྐབས་ཀྱི་དོན་བསྡུ་བ་ནི། ཆོས་ཐམས་ཅད་ཀྱི་རང་བཞིན་ཡི་གེའི་སྤྲིན་དུ་གནས་སོ་ཞེས༵་བརྗོ༵ད་པས༵། དེ༵་བཞི༵ན་གཤེགས༵་པ༵་ཀུན་ཏུ་བཟང་པོ་ཉིད༵་ཡི་གེ་འཁོར་ལོ་ལས་དངོས་གྲུབ་ཕུན་སུམ་ཚོགས་པ་ལྷུན་གྲུབ་ཏུ་འབྱུང་བའི་གཟིགས་༵མོས༵་མཉེས༵་པར༵་གྱུ༵ར་ཏོ༵། ། ཡི་གེ་སྤྲིན་གྱི་འཁོར་ལོ་གསང༵་བའི༵་སྙིང༵་པོ༵་དངོས་གྲུབ་ཕུན་སུམ་ཚོགས་པ་འབྱུང་བའི་དེ༵་ཁོ༵་ན༵་ཉིད༵་ངེས༵་པ༵་ལས༵། ཡི་གེ་སྒྱུ༵་འཕྲུ༵ལ་དྲྭ་བ༵་བསྒྲུབ༵་པའི༵་ཏིང༵་ངེ༵་འཛིན༵་གྱི༵་རྣམ་གྲངས་བསྟན་པའི་ལེ༵འུ༵་སྟེ༵་ལྔ༵་པའི་རྣམ་བཤད་ལེགས་པར་གཏན་ལ་ཕབ་པ༵འོ༵། ། ། ། ༈ དོན་གཉིས་པ་ཏིང་ངེ་འཛིན་གྱི་དཀྱིལ་འཁོར་བསྟན་པ་ལ་གཉིས་ཏེ། དབྱིངས་ཏིང་ངེ་འཛིན་གྱི་དཀྱིལ་འཁོར་སྤྱིར་བསྟན་པ་དང༌། དེའི་ཡན་ལག་སྔགས་དང་ཕྱག་རྒྱའི་དཀྱིལ་འཁོར་བྱེ་བྲག་ཏུ་བཤད་པའོ། ། དང་པོ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གཉིས་ཏེ། དཀྱིལ་འཁོར་གྱི་ངེས་ཚིག་སྤྱིར་བཤད། དབྱེ་བ་བྱེ་བྲག་ཏུ་བསྟན་པའོ། ། དང་པོ་ནི་མཎྜལ་ཞེས་པའི་སྒྲ་ལས་དཀྱིལ་འཁོར་ཏེ་གཙོ་བོ་ལ་འཁོར་གྱིས་བསྐོར་བའི་དོན་ཏོ། ། གཉིས་པ་ལ་གསུམ་སྟེ།

གཞི་ལམ་འབྲས་བུའི་དཀྱིལ་འཁོར་རོ། ། དང་པོ་ནི། སྣོད་གཞལ་ཡས་ཁང་དང༌། བཅུད་ལྷའི་རང་བཞིན་དུ་ཡེ་ནས་སངས་རྒྱས་པ་སྟེ་དཀྱིལ་འཁོར་དུ་གནས་སོ། ། དེའང་ཕྱི་འབྱུང་བར་སྣང་བ་ཡུམ་གྱི་དཀྱིལ་འཁོར་དང༌། ནང་ཕུང་པོར་སྣང་བ་ཡབ་ཀྱི་དཀྱིལ་འཁོར་དང༌། རྟོག་ཚོགས་དང་སྐྱེ་མཆེད་ཐམས་ཅད་བྱང་ཆུབ་སེམས་དཔའི་དཀྱིལ་འཁོར་དུ་ཡེ་ནས་གནས་སོ། ། ལེའུ་གཉིས་པ་ལས། ཨེ་མ་ཧོ། ། རྡོ་རྗེ་ཕུང་པོའི་ཡན་ལག་ནི། ། རྫོགས་པའི་སངས་རྒྱས་ལྔ་རུ་གྲགས། ། སྐྱེ་མཆེད་ཁམས་རྣམས་མང་པོ་ཀུན། ། བྱང་ཆུབ་སེམས་དཔའི་དཀྱིལ་འཁོར་ཉིད། ། ས་ཆུ་སྤྱན་དང་མཱ་མ་ཀཱི། ། མེ་རླུང་གོས་དཀར་སྒྲོལ་མ་སྟེ། ། ནམ་མཁའ་དབྱིངས་ཀྱི་དབང་ཕྱུག་མ། ། སྲིད་གསུམ་ཡེ་ནས་སངས་རྒྱས་ཞིང༌། ། ཐམས་ཅད་མ་ལུས་ཆོས་སོ་ཅོག། སངས་རྒྱས་ཉིད་ལས་གཞན་མ་ཡིན། ། སངས་རྒྱས་ཉིད་ལས་གཞན་པའི་ཆོས། ། སངས་རྒྱས་ཉིད་ཀྱིས་མི་བརྙེས་སོ། ། ཞེས་པ་དང༌། བདེ་མཆོག་རྩ་རྒྱུད་ལས། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་ལ་གནས་པའོ། ། ཞེས་སོ། ། དེའང་སྣང་བ་སྐུའི་དཀྱིལ་འཁོར། གྲགས་པ་གསུང་གི་དཀྱིལ་འཁོར། དྲན་རིག་ཐམས་ཅད་ཐུགས་ཀྱི་དཀྱིལ་འཁོར་དུ་ཡེ་ནས་གནས་ཏེ། ཀུན་བྱེད་ལས། ཀྱེ། སྟོན་པའི་སྟོན་པ་ཀུན་བྱེད་རྒྱལ་པོ་ཡིས། ། སྙིང་པོ་སྐུ་ཡི་དཀྱིལ་འཁོར་བཀོད་པ་ནི། ། ཇི་ལྟར་སྣང་ཞིང་གནས་པའི་ཆོས་རྣམས་ཀུན། ། སྐྱེ་བ་མེད་པའི་ཆོས་དབྱིངས་ངང་ལ་བཀོད། ། སྙིང་པོ་གསུང་གི་དཀྱིལ་འཁོར་བཀོད་པ་ནི། ། ཇི་ལྟར་གྲགས་ཤིང་གནས་པའི་ཆོས་རྣམས་ཀུན། ། སྐྱེ་མེད་དབྱིངས་ལ་ཚིག་རྣམས་གསུང་དུ་བཀོད། ། སྙིང་པོ་རིག་པའི་དཀྱིལ་འཁོར་བཀོད་པ་ནི། ། ཇི་ལྟར་དྲན་རིག་རྟོག་པ་ཐམས་ཅད་ཀུན། ། མ་སྐྱེས་ཀུན་བྱེད་ཉིད་ཀྱི་དོན་དུ་རིག། ཅེས་སོ། ། དེ་ལྟ་བུའི་དཀྱིལ་འཁོར་ནི་ཡེ་ནས་ལྷུན་གྱིས་གྲུབ་པས་ན་ཀུན་གྱི་རྩ་བར་བསྟན་པ་ཉིད་དེ། དེ་ཉིད་ལས། ཀྱེ། དཀྱིལ་ནི་མ་ནོར་དོན་གྱི་སྙིང་པོ་ལ།

། འཁོར་ནི་འཁོར་འདས་བདེ་ཆེན་རྫོགས་པར་ལྡན། ། དེ་ནི་དཀྱིལ་འཁོར་སྙིང་པོ་ཀུན་གྱི་རྩ། ། དཀྱིལ་འཁོར་མ་ལུས་འདི་ལ་འདུས་པར་རྟོགས། ། ཞེས་སོ། ། གཉིས་པ་ལམ་གྱི་དཀྱིལ་འཁོར་ལ་དབྱེ་ན་གསུམ་སྟེ། དཔེ་གཟུགས་བརྙན་གྱི་དཀྱིལ་འཁོར། དོན་སྐུ་གསུང་ཐུགས་ཀྱི་དཀྱིལ་འཁོར། དཀྱིལ་འཁོར་གསུམ་གྱི་དབྱེ་བ་བསྟན་པའོ། ། དང་པོ་ནི། བདེ་མཆོག་ལས། བཅོས་མ་གཉིས་ཀྱི་ངོ་བོ་གང༌། ། དེ་ནི་བསྒྲུབ་བྱའི་དབང་གིས་བརྗོད། ། ཅེས་པས། འདིར་ཡང་དབང་བོ་རྟུལ་པོ་དང་འབྲིང་གཉིས་འཇུག་ཅིང་ཏིང་ངེ་འཛིན་གསལ་བའི་དབང་གིས་བཞག་སྟེ། རས་བྲིས་ཀྱི་དཀྱིལ་འཁོར་དང༌། རྡུལ་ཚོན་གྱི་དཀྱིལ་འཁོར་དང༌། ཞར་ལ་ཐིག་དང་མེ་ཏོག་ཚོམ་བུའི་དཀྱིལ་འཁོར་ཏེ་ངོ་བོ་གཉིས་ཚན་གཉིས་ཏེ་བཞི་བསྟན་ཏོ། ། དེའང་དེ་ཉིད་ལས། རི་མོར་གནས་པའི་ལས་དང་ནི། ། ཐིག་ལ་ཚོན་དགྱེའི་རིམ་པ་དང༌། ། ཞེས་བསྟན་པ་ཡིན་ནོ། ། གཉིས་པ་ལ་གསུམ་སྟེ། སྐུ་གསུང་ཐུགས་ཀྱི་དཀྱིལ་འཁོར་རོ། ། དང་པོ་སྐུའི་དཀྱིལ་འཁོར་ནི། ལུས་ལྷར་གསལ་བ་སྟེ་དཔའ་བོ་གཅིག་པ་ལ་སོགས་པ་ནས་དཀྱིལ་འཁོར་ཡོངས་སུ་རྫོགས་པའི་ལྷ་དང་གཞལ་ཡས་ཁང་དུ་གསལ་བར་བསྐྱེད་པ་སྟེ། འདི་ཉིད་ལས། ཕྱོགས་བཅུ་དུས་བཞི་མངོན་རྫོགས་པས། ། ཞིང་ཁམས་བསམ་ཡས་རྣམ་དག་དང༌། ། རྒྱ་དང་བྲལ་བའི་གཞལ་ཡས་ཁང༌། ། འཁོར་ལོའི་རྒྱན་དང་རོལ་མོའི་ཚོགས། ། དཀྱིལ་འཁོར་མ་ལུས་བསམ་ཡས་ཀུན། ། ཞེས་པའོ། ། གསུང་གི་དཀྱིལ་འཁོར་ནི་རྩ་བའི་ལྷའི་སྔགས་ལ་འཁོར་གྱི་སྔགས་ཀྱིས་བསྐོར་བ་རྣམས་བརྗོད་ཅིང་གསལ་བར་བྱེད་པ་སྟེ། འདི་ཉིད་ལས། གསལ་ཉིད་གསུང་གི་རྡོ་རྗེ་མཆོག། ཅེས་པའོ། ། ཐུགས་ཀྱི་དཀྱིལ་འཁོར་ནི། དུག་ལྔ་ཡེ་ཤེས་ལྔར་ལམ་དུ་བྱེད་པས་འཁོར་བ་མ་སྤངས་གནས་སུ་དག་པ་སྟེ། ཡེ་ཤེས་ཕྱོགས་བཞི་དབུས་བརྟགས་ཏེ། ། དཀྱིལ་འཁོར་བསམ་ཡས་ལྷུན་གྲུབ་ནི། ། རྫོགས་ཆེན་རྟོགས་པའི་རྣལ་འབྱོར་པས། ། ཀུན་འབྱུང་དཀྱིལ་འཁོར་ཆེན་པོར་སྤྱོད།

། ཅེས་སོ། ། གསུམ་པ་དཀྱིལ་འཁོར་གསུམ་གྱི་དབྱེ་བ་བསྟན་པ་ལ་གསུམ་སྟེ། རྟེན་གཞལ་ཡས་ཁང་གི་དཀྱིལ་འཁོར། བརྟེན་པ་ལྷའི་དཀྱིལ་འཁོར། གཉིས་མེད་ཡེ་ཤེས་ཆེན་པོའི་དཀྱིལ་འཁོར་རོ། ། དང་པོ་ནི། དབུས་ཀྱི་ལྟེ་བ་ལ་ཕྱོགས་ཀྱི་བཀོད་པའི་འཁོར་གྱིས་བསྐོར་བ་ནི་དཀྱིལ་འཁོར་ཏེ་གནས་ཕུན་སུམ་ཚོགས་པའོ། ། གཉིས་པ་ནི། དབུས་ཀྱི་གཙོ་བོ་ལ་འཁོར་གྱི་ཚོགས་ཀྱིས་བསྐོར་བ་ནི་ལྷའི་དཀྱིལ་འཁོར་ཏེ་སྟོན་པ་ཕུན་སུམ་ཚོགས་པའོ། ། གསུམ་པ་ནི། རང་བྱུང་གི་ཡེ་ཤེས་ལ་དྲན་རིག་གི་ཤེས་པས་བསྐོར་བ་ནི་ཡེ་ཤེས་ཀྱི་དཀྱིལ་འཁོར་ཏེ། འདི་ཉིད་ལས། བདག་ཉིད་ཆེན་པོའི་ཡེ་ཤེས་ལ། ། འཁོར་གྱི་ཡེ་ཤེས་ལྔ་བལྟ་ཞིང༌། ། ཞེས་པ་དང༌། ཀུན་བྱེད་ལས། ཀྱེ། སྟོན་པའི་སྟོན་པ་ཀུན་བྱེད་རྒྱལ་པོ་ངས། ། སྐྱེ་མེད་བྱང་ཆུབ་སེམས་ཀྱི་དཀྱིལ་འཁོར་གྱིས། ། འགྲོ་དང་འོང་མེད་ཀུན་ཏུ་ཁྱབ་པར་ གདལ། ། རྟོགས་པས་སྐྱེ་བ་མེད་པའི་དོན་ལ་འཇུག། ཅེས་སོ། ། དེའང་རང་བྱུང་གི་ཡེ་ཤེས་ནི་གཡོ་བྱེད་གཟུང་འཛིན་གྱི་སྤྲོས་པ་ཐམས་ཅད་དང་བྲལ་བ་རང་གནས་ཀྱི་ཡེ་ཤེས་ཀུན་ཏུ་བཟང་པོའི་རང་བཞིན་ཡིན་ལ། དེའི་ངང་ལས་འཕྲོས་པའི་དུག་ལྔ་ལ་སོགས་པའི་རྟོག་ཚོགས་ནི་རྩལ་གྱི་ཡེ་ཤེས་དེ་བཞིན་གཤེགས་པ་ལྔ་ལ་སོགས་པ་སངས་རྒྱས་བཞི་བཅུ་རྩ་གཉིས་སུ་བསྟན་པ་རྣམས་ཡིན་པས། རིག་པ་གནས་པ་དང་འཕྲོ་བ་ཉིད་ཡེ་ནས་དཀྱིལ་འཁོར་དུ་བསྟན་པ་ཡིན་ནོ། ། དེ་ལྟར་ཤེས་པའི་རྣལ་འབྱོར་པས་ཀུན་འབྱུང་དཀྱིལ་འཁོར་ཆེན་པོའི་ངང་ལས་གཏན་དུ་མི་འབྲལ་བ་ཡིན་ནོ། ། གསུམ་པ་འབྲས་བུའི་དཀྱིལ་འཁོར་ནི་ལམ་མཐར་ཕྱིན་ནས་ཀུན་ཏུ་བཟང་པོའི་གོ་འཕང་ཐོབ་པ་དེའི་ཚེ་གཞི་ཐོག་ཏུ་གྲོལ་བའི་སྐུ་དང་ཡེ་ཤེས་འདུ་འབྲལ་མེད་པ་ལ་བརྗོད་དེ། འདི་ཉིད་ལས། ཐམས་ཅད་མཁྱེན་པའི་ཡེ་ཤེས་ སྐུ། ། དེ་ཚེ་སྐུ་ལྔ་ལྷུན་གྱིས་རྫོགས། ། ཞེས་པའོ། ། དེའང་ཆོས་ཀྱི་སྐུ་དང༌། ལོངས་སྤྱོད་རྫོགས་པ་དང༌། སྐུ་གསུམ་ཡེ་ཤེས་ལྔའི་དཀྱིལ་འཁོར་དང༌།

སྐུ་གསུང་ཐུགས་ཡོན་ཏན་འཕྲིན་ལས་ཆེན་པོའི་དཀྱིལ་འཁོར་ལྔ་ལ་སོགས་པ་ལྷུན་གྱིས་གྲུབ་པ་ཡིན་ནོ། ། གཉིས་པ་གཞུང་གི་དོན་ལ་གཉིས་ཏེ། དཀྱིལ་འཁོར་སྤྲོ་བའི་རྒྱུ་བརྗོད་པ་དང༌། དེ་ལས་འཕྲོས་པའི་དཀྱིལ་འཁོར་ཉིད་བཤད་པའོ། ། དང་པོ་ནི། ཡི་གེ་སྤྲིན་གྱི་དཀྱིལ་འཁོར་བཀོད་པ་དེ༵་ནས༵་རང་སྣང་གི་དེ༵་བཞིན༵་གཤེ༵གས་པ༵་ཐམས༵་ཅད༵་ཀྱི༵་རང༵་བཞི༵ན་གཅིག༵་དང༵་དུ༵་མ༵་མེད༵་པའི༵་བད༵ག་ཉིད༵་ཀུན་ཏུ་བཟང་པོའི་དཀྱིལ་འཁོར་དུ་སྣང་བ་ཐ༵མས་ཅད༵་ཀྱིས༵་གདུལ་བྱའི་འཇི༵ག་རྟེན༵་དྲུག༵་གི༵་ཕྱོ༵གས་བཅུ༵་ཐམ༵ས་ཅད༵་ལ༵་རྣམ་པར་གཟིགས་ནས། དེ་བཞིན་གཤེགས་པ་ཉིད༵་ཀྱི༵་ཆེ༵་བའི༵་དཀྱི༵ལ་འཁོར་འབྱུང༵་བ༵ར་བཞེ༵ད་ན༵ས་ཆེད༵་དུ༵་བརྗོད༵་པ༵་འདི༵་དག་བརྗོད༵་ དོ༵། ། གཉིས་པ་ལ་གསུམ་སྟེ། གཞི་རང་བཞིན་ལྷུན་གྱིས་གྲུབ་པའི་དཀྱིལ་འཁོར་སྤྱིར་བསྟན།

 ལམ་ཏིང་ངེ་འཛིན་བསྒོམ་པའི་དཀྱིལ་འཁོར་བྱེ་བྲག་ཏུ་བཤད། འབྲས་བུ་ཡེ་ཤེས་ཆེན་པོའི་དཀྱིལ་འཁོར་དུ་དོན་བསྡུ་བའོ། ། དང་པོ་ནི། ཕྱི་ས་ཆུ་མེ་རླུང༌། ནང་གཟུགས་ཚོར་འདུ་ཤེས་འདུ་བྱེད། གསང་བ་གཏི་མུག་ང་རྒྱལ་འདོད་ཆགས་ཕྲག་དོག་བཞི་པོ་རྣམས་ཡེ་ནས་ཆོས་ཀྱི་དབྱིངས། མཉམ་པ་ཉིད་སོ་སོར་རྟོགས་པ་བྱ་བ་གྲུབ་པའི་ཡེ༵་ཤེས༵་སུ་ལྷུན་གྱིས་གྲུབ་པས་ཕྱོག༵ས་བཞི༵་དང༌། ཞེ་སྡང་ནམ་མཁའ་རྣམ་ཤེས་གསུམ་མེ་ལོང་ལྟ་བུའི་ཡེ་ཤེས་སུ་གནས་པས་དབུ༵ས་ཞེས་པའི་སྒྲས་བཏག༵ས་ཏེ༵། འབྱུང་བ་ལྔ་ཡུམ་ལྔ་དང༌། ཕུང་པོ་ལྔ་ཡབ་ལྔ་དང༌། དུག་ལྔ་ཡེ་ཤེས་ལྔའི་ངོ་བོར་གནས་པའི་དཀྱིལ༵་འཁོར༵་བསམ༵་ཡས་ཏེ། སྣང་སྲིད་འཁོར་འདས་ཀྱི་ཆོས་ཐམས་ཅད་ཡེ༵་ནས་ལྷུན༵་གྲུབ༵་ཏུ་ཡོད་པ་ནི༵་རང་བཞིན་རྫོག༵ས་པ་ཆེན༵་པོའོ། ། དེ་ཉིད་རྟོག༵ས་པའི༵་རྣ༵ལ་འབྱོར༵་པས༵་སྣང་སྲིད་འཁོར་འདས་ཀྱི་ཆོས་ཀུན༵་སྤང་བླང་དང་དགག་སྒྲུབ་མེད་པར་རང་བྱུང༵་ཡེ་ཤེས་ཀྱི་དཀྱི༵ལ་འཁོ༵ར་ཆེན༵་པོར༵་སྤྱོད༵་ཅིག་པའོ། ། དོན་ལ་གང་སྣང་གང་ཤར་ཐམས་ཅད་སྤང་བླང་མེད་པ་དཀྱིལ་འཁོར་གྱི་རོལ་པར་བསྟན་པའོ། ། གཉིས་པ་ལ་གཉིས་ཏེ། ཏིང་ངེ་འཛིན་གྱི་དཀྱིལ་འཁོར་དངོས་དང༌། དེས་གྲུབ་པ་འབྲས་བུའི་དཀྱིལ་འཁོར་བཤད་པའོ། ། དང་པོ་ལ་གཉིས་ཏེ། རྟེན་གཞལ་ཡས་ཁང་གི་དཀྱིལ་འཁོར་དང༌། བརྟེན་པ་ལྷའི་དཀྱིལ་འཁོར་རོ། ། དང་པོ་ལ་གསུམ་ལས། གཞལ་ཡས་ཁང་དང༌། རྒྱན་དང༌། གདན་གསུམ་མོ། ། དང་པོ་ནི། ཡེ་ཤེས་བཞིས་མ་རིག་པ་གཅོད་པར་མཚོན་པ་འཁོར༵་ལོ༵་རྩི༵བས་བཞི༵། དེ་ཉིད་ཀྱང་སྤྲོས་པ་དང་བྲལ་བའི་ཡེ་ཤེས་སུ་མཚོན་པ་མུ༵་ཁྱུད༵་དཀར་པོ་ཟླུམ་པོ་དང་བཅས༵་པ། དེའི་ཕྱི་རོལ་ཏུ་ཚད་མེད་བཞི་མཚོན་པ་གྲུ༵་ཆ༵ད་བཞི༵ས་བརྒྱན༵་པ། ཡེ་ཤེས་ལ་རྒྱ་ཆད་དང་ཕྱོགས་ལྷུང་མེད་པར་མཚོན་པ་བར༵་ཁྱམ༵ས་ཕྱོགས་ཀུན་ཏུ་འཁོར་བ་དང༵༌། ཆེ་བའི་ཡོན་ཏན་རྒྱས་པའི་རྟགས་སུ་གཞལ་ཡས་ཁང་དེའི་རྣམ་པ་ཀུན༵་ཏུ༵་གྲུ༵་བཞི༵་པ།

རྣམ་པར་ཐར་པ་བཞི་མཚོན་པའི་སྒོ༵་ཁྱུད༵་དང་ལྡན༵་པ། དེས་མཚོན་པ་རྣམ་པར་ཐར་པ་བརྒྱད་ཀྱི་རྟ་བབས་བརྒྱད་དང་ལྡན་པའོ། ། འདིར་ཞི་བའི་དཀྱིལ་འཁོར་ནི་སྒོ་ཉིས་བརྩེགས་སུ་གསལ་ཏེ། གྲུ་ཆད་བཞིས་བརྒྱན་བར་ཁྱམས་དང༌། ། ཀུན་ཏུ་གྲུ་བཞི་སྒོ་ཁྱུད་ལྡན། ། ཞེས་པས་ཕྱི་ནང་གི་རྩིག་པ་དང་དབྱིབས་བསྟན་ཏོ། ། དག་པ་དང་སྦྱར་ན་ཡང་མངོན་ལ། སྒོ་ནང་མར་ལོངས་སྐུ་དང༌། ཕྱིའི་ཁྱམས་སུ་སྤྲུལ་སྐུ་སྣང་བས་ཀྱང་དཀྱིལ་འཁོར་མ་འདྲེས་པར་འགྱུར་བའི་དགོས་པ་ཡོད་དོ། ། དེ་ལྟར་མ་ཡིན་ན་ལོངས་སྐུ་རང་སྣང་དང་སྤྲུལ་སྐུ་གཞན་སྣང་གི་དཀྱིལ་འཁོར་འདྲེས་པས་དཀྱིལ་འཁོར་རིགས་མ་ངེས་པའི་སྐྱོན་ཡོད་དོ། ། གཉིས་པ་རྒྱན་ནི་བྱང་ཆུབ་ཀྱི་ཆོས་སུམ་ཅུ་རྩ་བདུན་ལ་སོགས་པ་མཚོན་པའི་ཕྱིར་གདུགས་དང་རྒྱལ་མཚན་ལ་སོགས་པ་རོལ༵་མོ༵་སྣ༵་ཚོ༵གས་སྤྲིན༵་ཕུང༵་བཞིན༵་དུ་གཏིབས་པ། དེ་མཛེས་པར་བྱེད་པ་ལྷའི་གནས་ཀྱི་གྲངས་དང་མཉམ་པའི་སོ་སོའི་གདན་གྱི་དཀྱི༵ལ་འཁོ༵ར་བཞི༵་བཅུ༵་རྩ་གཉིས༵་ཀྱིས༵་བརྒྱན༵་པའོ། ། ལྷ་གཞལ་ཡས་ཁང་གི་རྒྱན་དུ་སྦྱོར་བ་ནི་སྐབས་མ་འབྲེལ་ལོ། ། གསུམ་པ་གདན་ནི་མི་འཇིགས་པ་བཞི་ལ་སོགས་པའི་མཚོན་བྱེད་དུ་སེང༵་གེ༵་གླང༵་ཆེ༵ན་རྟ༵་དང༵་ཁྱུང༵་དང་ནམ༵་མཁའ༵་ལྡི༵ང་གིས༵་བཏེགས་པའི་ཁྲི༵་ཆེན༵་པོ་ལ༵། ཤེས་རབ་ཉི༵་མ་ཐབས་ཟླ༵་བ་སྐྱོན་གྱིས་མ་གོས་པ་པ༵དྨ༵་སྟེ༵། དེ་དག་ལས་འདོད་རྒུ་འབྱུང་བའི་ཕྱིར་རིན༵་པོ༵་ཆེའི༵་ཁྲི་རྐང་གིས་བཏེགས་པའོ། ། དེའང་རིགས་ལྔ་ལ་ལྔ་བརྩེགས། གདངས་ཀྱི་ཀུན་བཟང་ཡབ་ཡུམ་ལ་བཞི་བརྩེགས། སེམས་དཔའ་རྣམས་ལ་སུམ་བརྩེགས། ཐུབ་པ་དྲུག་ལ་པདྨའི་གདན་རེ་རེ་དང༌། སྒོ་བ་རྣམས་ལ་ཉི་མ་རེ་རེ་རྐྱང་པར་བཤད་དེ། འོད་རིམ་ལས། ཕོ་བྲང་དབུས་ཀྱི་ལྟེ་བ་ལ། ། མི་འཇིགས་སེང་གེ་བརྒྱད་དང་ལྡན། ། ཤར་ཕྱོགས་ལྟེ་བར་སྟོབས་ཆེན་གླང༌། ། ལྷོ་རུ་རྫུ་འཕྲུལ་རྟ་བརྒྱད་དེ། ། ནུབ་ཀྱི་ཕོ་བྲང་རྨ་བྱ་དང༌།

། བྱང་དུ་འཕྲིན་ལས་ཤང་ཤང་བརྒྱད། ཁྲི་རྐང་བར་མཛེས་རབ་ལྡན་པ། ། ཉི་མ་ཟླ་བ་ལྔ་བརྩེགས་སོ། ། ཉི་ཟླ་ཆུ་སྐྱེས་སུམ་བརྩེགས་སེམས། ། ཉི་རྐྱང་ཁྲོ་ལ་པད་རྐྱང་ཐུབ། ། བྱ་བྱེད་ཀུན་བཟང་ཡབ་ཡུམ་ལ། ། ཉི་ཟླ་པདྨ་རིན་ཅེན་རྒྱས། ། གདན་ལ་མཉམ་པའི་ཚུལ་དུ་བཞུགས། ། ཞེས་སོ། ། རྨ་བྱ་ཁྱུང་གཉིས་བྱེད་པ་གཅིག་སྟེ་དུག་ཞི་བའི་མཚོན་བྱེད་དུ་སྨོས་པས་འགལ་བ་མེད་དོ། ། གཉིས་པ་བརྟེན་པ་ལྷའི་དཀྱིལ་འཁོར་ལ་དྲུག་ལས། ཇི་ལྟར་བཞུགས་པའི་ཚུལ་ནི་གད༵ན་དེ་དག༵་ལ༵་ཀུན་བཟང་ཡབ་ཡུམ་དང་དེ་བཞིན་གཤེགས་པ་རྣམས་ནི་རྒྱལ་པོའི་ཚུལ་ཏེ་དོན་གཉིས་ལྷུན་གྱིས་གྲུབ་པས་རྫོག༵ས་པའི་སངས་རྒྱས་ཡབ་ཡུམ་བཅུ་གཉིས་པོ་རྡོ་རྗེ་དཀྱིལ་ཀྲུང་དང༵༌། སེམས༵་དཔའ་ཡབ་ཡུམ་རྣམས་བློན་པོའི་ཚུལ་གྱིས་འཁོར་དུ་བཀོད་པས་སེམས་དཔ༵འི་སྐྱིལ་ཀྲུང་གཡས་བརྐྱངས་གཡོན་བསྐུམས་ཀྱི་ཚུལ༵་དང༌། སྒོ་བ་རྣམས་ནི་དམག་དཔོན་གྱི་ཚུལ་ཏུ་བགེགས་དང་ལོག་འདྲེན་ཚར་གཅོད་པས་ཞལ་ཕྱིར་གཟིགས་ཤིང་གྱད་ཀྱི་དོར་ཐབས་སུ་བཞུགས་ལ། ཐུབ་པ་རྣམས་ནི་རང་རང་གི་འགྲོ་བའི་གཙོ་བོའི་གཟུགས་སུ་སྣང་བས་རྒྱལ་ཕྲན་གྱི་རྣམ་པས་མི་བཞུགས་པར་བཞེངས་པའོ། ། གཉིས་པ་གནས་གང་དུ་ལྷ་གང་བཞུགས་པ་ནི། དབུས་ཀྱི་འཁོ༵ར་ལོ༵འི་ལྟེ་བ་དང་རྩིབས་བཞི་ལ་རྣམ་སྣང་ལ་སོགས་པའི་རྒྱལ༵་པོ༵་ཡབ་ལྔ་དང་རྒྱལ༵་མོ༵་ཡུམ་ལྔ་དང༵༌། གཙོ་བོའི་གཡས༵་ཤར་ལྷོ་ནས༵་བཟུང་སྟེ་རྩིབས་མཆན་བཞིར་མཐོང༵་བ་སའི་སྙིང་པོ་དང༌། ཐོས༵་པ་ཕྱག་ན་རྡོ་རྗེ༑ སྣོམ༵་པ༵་ནམ་མཁའི་སྙིང་པོ་དང༵༌། མྱོང༵་བ་སྤྱན་རས་གཟིགས་རྣམས༵། བཙུན༵་མོའི༵་རང་བཞིན། སྒེག་མོ། ཕྲེང་བ། གླུ་མ། གར་མའི་ཚོ༵གས་སུ༵་བཅ༵ས་པའོ། ། དེ་བཞིན་དུ་ཤར་ལྷོ་ལ་སོགས་པའི་གྲུ༵་ཆད༵་བཞི་ལ༵་ནི༵་རིམ་པ་བཞིན་མཐོང༵་བྱེད༵་བྱམས་པ་དང་༵། ཐོས༵་བྱེད༵་སྒྲིབ་པ་རྣམ་སེལ། སྣོམ༵་བྱེད༵་ཀུན་ཏུ་བཟང་པོ། མྱོ༵ང་བྱེད༵་འཇམ་དཔལ་རྣམ༵ས་བཙུན༵་མོ༵་བདུག་པ།

མེ་ཏོགམར་མེ། དྲི་ཆབ་མ་དག་དང་འཁྲིལ་སྦྱོར་གྱི་ཚུལ༵་དང༵་བཅ༵ས་པ༵་གནས༵་སོ། ། ཕྱིའི་བར༵་ཁྱམ༵ས་ལ༵་ནི༵་ལྷ་ལ་སོགས་པའི་ཐུབ༵་པ་དྲུག༵་སྟེ༵། འོད་རིམ་ལས། ཤར་ལྷོ་ལྷ་ལ་ལྷོ་ཕྱོགས་ མི། ། ལྷོ་ནུབ་ནུབ་བྱང་ཡི་དྭགས་བྱོལ། ། བྱང་དང་བྱང་ཤར་ལྷ་མིན་དམྱལ། ། ཞེས་པ་ལྟར་གནས་སོ། ། གཙོ་བོའི་མདུན༵་ད༵ང་རྒྱབ༵་ཏུ༵་བྱེ༵ད་པ༵་པོ་ཀུན་ཏུ་བཟང་པོ་གདངས་ཀྱི་འཆར་བྱེད་དེ་ད༵ང༌། བྱ༵་བ༵་མོ་ཀུན་ཏུ་བཟང་མོ་གདངས་ཀྱི་འཆར་གཞི་གཉིས་པོ་དག༵་ནི༵་བར་ཁྱམས་ནང་མའི་ཤར་ནུབ་ལ་གན༵ས་པར༵་བསྟ༵ན་ཏེ༑ དེ་གཉིས་ལས་དཀྱིལ་འཁོར་ཀུན་འཆར་བར་མཚོན་པའི་ཕྱིར་རོ། ། འདི་ལ་ཁ་ཅིག་གཙོ་བོའི་རྒྱབ་མདུན་དང༌། ཁ་ཅིག་བར་ཁྱམས་ཤར་ནུབ་དང༌། ཁ་ཅིག་གཙོ་བོའི་ཐུགས་ཀ་ན་བཞུགས་པར་འདོད་དེ་ངེས་པའི་སྙིང་པོ་མ་རྙེད་དོ། ། འདི་ཡིན་ཏེ། སྐབས་འདིར་བར་ཁྱམས་སུ་བཤད་པ་ནི་གདངས་ཀྱི་འཆར་གཞིའི་ཀུན་བཟང་ཡབ་ཡུམ་མོ། ། དཀྱིལ་འཁོར་གྱི་གཙོ་བོ་ཀུན་བཟང་ཡབ་ཡུམ་ནི་རིགས་ལྔ་ཉིད་ཡིན་པས་ཐ་དད་པ་མེད་དོ། ། དེ་ཡང་བཞི་བཅུ་རྩ་གཉིས་སུ་བཤད་པ་ནི་ལོངས་སྐུའི་ཞི་བ་སྣང་ཚུལ་བརྗོད་པ་ཡིན་གྱི། བྱེད་པ་དང༌། བྱ་བ་གཙོ་བོ་ཡིན་པར་བསྟན་པ་ནི་མ་ཡིན་ནོ། ། ཏིང་ངེ་འཛིན་སྒོམ་པ་ན་གཙོ་བོའི་ཐུགས་ཀར་ཀུན་བཟང་ཡབ་ཡུམ་སྒོམ་པ་ནི་སྙིང་པོའི་འོད་གསལ་ལ་སེམས་འཛིན་པའི་ཚེ་ཆོས་སྐུ་ཀུན་བཟང་ཡབ་ཡུམ་ཚོན་གང་པ་བསྒོམས་པས་འོད་གསལ་ཟིན་པར་བྱེད་པས་རྫོགས་རིམ་གྱི་སྣང་བཅས་ཀྱི་དབང་དུ་བྱས་པའོ། ། དེ་ཡང་སྔར་བསྟན་པ་བཞིན་ཆོས་སྐུའི་ཞིང་ན་སྤྲོས་པ་དང་བྲལ་བས་ཀུན་ཏུ་བཟང་པོ་ཡབ་ཡུམ་དང༌། དེ་ལས་དུས་བཞི་མཉམ་པ་ཉིད་ཀྱི་ཡེ་ཤེས་ལྷུན་སྟུག་པོ་བཀོད་པ་ན་ལོངས་སྐུ་རིགས་ལྔ་ཡབ་ཡུམ་དང༌། དེ་ལས་གདུལ་བྱའི་འཇིག་རྟེན་དུ་ཕྱག་ན་རྡོ་རྗེ་དང་རྡོ་རྗེ་སེམས་དཔའི་རང་བཞིན་དང་ཐུབ་པ་དྲུག་ལ་སོགས་པ་སྟེ་དཔེར་ན། སངས་རྒྱས་ཀྱི་ཞིང་འདིར་བཅོམ་ལྡན་འདས་ཤཱཀྱ་ཐུབ་པར་གྲགས་པ་དེ་ཉིད་ཉན་ཐོས་དང་རང་སངས་རྒྱས་དང་སོ་སོའི་སྐྱེ་བོ་དང་ཚོགས་སྦྱོར་ལ་གནས་པས་སྤྲུལ་པའི་སྐུར་མཐོང་ཞིང༌།

བྱང་ཆུབ་སེམས་དཔའ་འཕགས་པ་རྣམས་ཀྱི་ལོངས་སྤྱོད་རྫོགས་པའི་སྐུར་མཐོང་བ་ལ་སོགས་པ་བཞིན་ནོ། ། ཤར་ལ་སོགས་པའི་སྒོ༵་ཁྱུད༵་བཞི༵་ལ༵་བདུད་བཞི་འཇོ༵མས་པ༵་ནི༵་ཁྲོ་བོ་གཤིན་རྗེ་གཤེད། སྟོབས་ཆེན། རྟ་མགྲིན། བདུད་རྩི་འཁྱིལ་པ་བཞི། བཙུ༵ན་མོའི༵་རང་བཞིན་ལྕགས་ཀྱུ། ཞགས་པ། ལྕགས་སྒྲོགདྲིལ་བུ་མ་བཞིའི་ཚོ༵གས་དང༵་བཅ༵ས་པ༵ར་གར་དགུའི་རོལ་པས་གན༵ས་སོ། ། གར་དགུ་ནི་གློག་གི་ཕྲེང་བ་ལས། སྒེགས་པ་དཔའ་བ་མི་སྡུག་པ། ། རྒོད་དང་དྲག་ཤུལ་འཇིགས་སུ་རུང༌། ། སྙིང་རྗེ་རྔམས་དང་ཞི་བ་སྟེ། ། གར་དགུའི་ཉམས་དང་ལྡན་པའོ། ། ཞེས་སོ། ། སྐབས་འདིར་ལྟ་བ་ངན་པའི་སྨིག་རྒྱུ་རབ་ཏུ་གཡོ་ཞིང༌། ལེགས་པར་སྤྱད་པའི་ལོངས་སྤྱོད་ལས་ཉམས་པ། ཕྱིན་ཅི་ལོག་གི་མྱ་ངམ་གྱི་ཐང་བགྲོད་དཀའ་བ་ལ་ཞུགས་པ་ཁ་ཅིག་ན་རེ། ཀུན་ཏུ་བཟང་པོ་རྒྱུད་ཀྱི་སྟོན་པ་དཀྱིལ་འཁོར་གྱི་མཐར་བཏོན་ནས། མི་བསྐྱོད་པ་དབུས་སུ་བཅུག་པས་གཙོ་འཁོར་ལོག་པ་ཡིན་ནོ་ཞེས་ཟེར་རོ། ། དེའི་ལན་དུ་ཁ་ཅིག་ན་རེ་ཕས་བུ་ཕོག་པ་ལྟར་འཁོར་གྱི་ཆེ་བ་འདོན་པའོ་ཞེས་ཟེར་རོ། ། ཁ་ཅིག་ན་རེ་ཕྱྭ་མཁན་ལྟར་བྱ་བའི་ཡུལ་དབུས་སུ་བཀོད་ནས་བྱེད་པ་པོ་མཐར་གནས་པའོ་ཞེས་ཟེར་རོ། ། ཁ་ཅིག་གཞིའི་སྐབས་སུ་མེ་ལོང་ལྟ་བུ་གཙོ་བོ། ལམ་དུ་ཀུན་གཞི་སྐུ་དང་ཡེ་ཤེས་ཀྱི་གཞིར་གྱུར་པ་དང༌། འབྲས་བུའི་སྐབས་སུ་མེ་ལོང་ལྟ་བུའི་ཡེ་ཤེས་གཙོ་བོར་བསྟན་པས་མི་བསྐྱོད་པ་དབུས་སུ་བསྟན་པའོ་ཞེར་ཟེར་རོ། ། དེ་ཐམས་ཅད་ཀྱི་ལེགས་པའི་དོན་ཇི་ལྟ་བ་བཞིན་ཁོང་དུ་མ་ཆུད་དོ། ། དེའང་འཆད་པ་པོ་ཡིན་པས་དབུས་སུ་འབྱུང་བའི་ངེས་པ་ཡང་མེད་དེ། འཇམ་དཔལ་སྒྱུ་འཕྲུལ་དྲྭ་བ་དང༌། ངན་སོང་སྦྱོང་བར་ཤཱཀྱ་ཐུབ་པ་དབུས་སུ་འབྱུང་བར་ཐལ་བ་ལས། རྣམ་སྣང་དང་ཡེ་ཤེས་སེམས་དཔའ་འབྱུང་བ་དེ་གཙོ་འཁོར་ལོག་པའི་སྐྱོན་དུ་འགྱུར་བ་དང༌། བྱ་བའི་རྒྱུད་ཀྱི་དཀྱིལ་འཁོར་འགའ་ཞིག་ཏུ་ཐུབ་པ་དང་ཕྱག་ན་རྡོ་རྗེ་དབུས་སུ་འབྱུང་བར་ཐལ།

གསུང་པ་པོ་ཡིན་པའི་ཕྱིར་ན་རྣམ་སྣང་དང་མི་བསྐྱོད་པ་བྱུང་བས་དེ་དག་ཀྱང་གཙོ་བོ་དང་འཁོར་ལོག་པའི་ཐལ་བ་བཟློག་པར་ཡང་མི་ནུས་སོ། ། དེ་བས་ན་འདི་ཡིན་སྟེ། བར་ཁྱམས་སུ་བཀོད་པའི་ཀུན་བཟང་ཡབ་ཡུམ་ནི་གདངས་ཀྱི་འཆར་གཞི་བསྟན་པ་ཡིན་གྱི་གཙོ་བོར་བསྟན་པ་ཡང་མེད་ལ། མི་བསྐྱོད་པ་དབུས་སུའང་བཅུག་པ་མེད་དེ་ཐུགས་ཀྱི་རྣམ་སྣང་བསྟན་པའི་ཕྱིར་དང༌། དེ་ཉིད་སྟོན་པ་ཀུན་བཟང་ཡབ་ཡུམ་ཡིན་པའི་ཕྱིར་ན་ཉེས་པ་འདི་ཉིད་ཡོད་པ་མ་ཡིན་ནོ། ། ཁྱེད་ཅག་ནི་འབྲས་བུ་རྡོ་རྗེའི་ཐེག་པ་ལ་ཤིན་ཏུ་རྨོངས་ཏེ། གཙོ་བོ་དང་འཆར་གཞིའི་ཚུལ་བརྗོད་པ་ཙམ་ལ་ཡང་བློ་ཁ་མ་ཕྱོགས་པས། གསང་སྔགས་འདི་ལྟ་བུའི་དོན་ལ་ཇི་ལྟར་བརྒལ་དུ་རུང༌། བ་ལང་རྫི་དག་གིས་བསྟན་པའི་ལམ་ལ་འཇུག་པར་འོས་པ་ཉིད་དོ། ། གསུམ་པ་ཕྱག་མཚན་གང་འཛིན་པ་ནི་ཐུགས་རྣམ་པར་སྣང་མཛད་ནི་སྟོང་པ་ཉིད་དང་སྙིང་རྗེ་གཉིས་སུ་མེད་པའི་བརྡར་རྩ་བའི་ཕྱག་གཡས་ཀྱི་དང་པོ་རྡོ༵་རྗེ༵། མི་བསྐྱོད་པས་ཉོན་མོངས་པའི་དྲ་བ་གཅོད་ཅིང་ཆོས་ཀྱི་འཁོར་ལོ་བསྐོ༵ར་བའི་བརྡར་འཁོ༵ར་ལོ༵། རིན་ཅེན་འབྱུང་ལྡན་འགྲོ་བའི་རེ་བ་སྐོང་ཞིང་ཡོན་ཏན་ལྷུན་གྱིས་གྲུབ་པའི་བརྡར་རི༵ན་པོ༵་ཆེ༵། འོད་དཔག་མེད་འདོད་ཆགས་དབྱིངས་སུ་དག་ཅིང་སོ་སོར་རྟོག་པས་འགྲོ་བ་ལ་དགོངས་པའི་བརྡར་པ༵དྨ༵། དོན་ཡོད་གྲུབ་པ་འཕྲིན་ལས་བཞིས་འགྲོ་བའི་ཉོན་མོངས་པ་གཅོད་པའི་བརྡར་རལ༵་གྲི༵་དང༌། རྩ་ཕྱག་གཡོན་པ་ན་དྲིལ་བུ་འཛིན་པས་ཡུམ་ལ་འཁྱུད་པ་ཐུགས་ཀར་བསྣོལ་བ། གཞན་རྣམས་ནི་ཕྱག་མཚན་སྔར་བསྟན་པ་བཞིན་ནོ། ། ཡུམ་རྣམས་ནི་གཡས་ཡབ་དང་མཐུན་ལ། གཡོན་ཡང་དྲི༵ལ་བུ༵་ཡེ་ཤེས་རིན་པོ་ཆེ་འོད་འབ༵ར་བས་ཡབ་ལ་འཁྱུད་པའོ། ། ཁ་ཅིག་ཡུམ་གྱི་གཡས་ན་ཕྱག་མཚན་མེད་པར་འདོད་པ་ནི་སྒྲུབ་ཐབས་ཆེན་པོ་མ་མཐོང་བར་ཟད་དོ། ། གཙོ་བོའི་ཕྱག་མཚན་ནི་རྡོ་རྗེ་མེ་ལོང་ལས། རྡོ་རྗེ་འཁོར་ལོ་རལ་གྲི་འབར། ། དྲིལ་བུ་པདྨ་རིན་པོ་ཆེ།

། རྡོ་རྗེ་འཛིན་པའི་རིམ་པའོ། ། གཞན་གང་གནས་སུ་རྡོ་རྗེ་ཤེས། ། དང་པོ་ཐུགས་དང་གཡོན་འཁྱུད་པའོ། ། ཞེས་པས། རྩ་ཕྱག་གཉིས་རྡོ་རྗེ་དྲིལ་བུས་ཡུམ་ལ་འཁྱུད་པ། བར་མ་འཁོར་ལོ་དང་པདྨ། ཐ་མ་གཉིས་ན་རལ་གྲི་དང་རིན་པོ་ཆེའོ། ། དེ་བཞིན་དུ་མི་བསྐྱོད་པ་ལ་སོགས་པ་བཞི་ཡང་ཤེས་པར་བྱའོ། ། དེའང་སྤྱིར་ཕྱག་མཚན་རིམ་པ་བཞིན་གསུངས་པའང་བཞི་ཡིན་ཏེ། གཡས་འགྱེད༌། གཡོན་འགྱེད༌། མཉམ་འགྱེད༌། འཁོར་འགྱེད་དོ། ། འདི་ནི་རྩ་ཕྱག་གི་རིམ་པས་སྤྱིར་སྨོས་པའོ། ། དེའང་ཡབ་རྣམས་ནི་ཞལ་གསུམ་ཕྱག་དྲུག་པ། ཡུམ་རྣམས་ནི་ཞལ་གཅིག་ཕྱག་གཉིས་མའོ། ཁ་ཅིག་ནི་བསྙེན་པའི་ཚེ་ན་ཞལ་གཅིག་ཕྱག་གཉིས་པ་ཡིན་ཟེར་བའང་འདི་ཉིད་ནས་གསལ་བར་མ་གསུངས་པས་རིག་པར་མ་མཐོང་ངོ༌། ། སེམས་དཔའ་རྣམས་ཀྱི་ཕྱག་མཚན་ནི། ཨུ༵ཏྤ༵ལ་ཀླུ༵་ཤིང༵་ལ་སོག༵ས་མཚན༵། ། ཞེས་པས། འཇམ་དཔལ་ནི་ཉོན་མོངས་པ་སྤངས་པས་ཨུཏྤལ། བྱམས་པ་ནི་ཉོན་མོངས་པའི་ཚ་གདུང་སེལ་བས་ཀླུ་ཤིང༌། སའི་སྙིང་པོ་ཡེ་ཤེས་ཀྱི་མྱུ་གུ་བསྐྲུན་པས་རིན་པོ་ཆེའི་མྱུ་གུ། ཕྱག་ན་རྡོ་རྗེས་སྡུག་བསྔལ་འཇོམས་པས་རྡོ་རྗེ། ནམ་མཁའི་སྙིང་པོ་ཉོན་མོངས་པའི་རྒྱུན་གཅོད་པའི་རལ་གྲི། སྤྱན་རས་གཟིགས་ཉེས་པའི་སྐྱོན་གྱིས་མ་གོས་པས་པདྨ། སྒྲིབ་པ་རྣམ་སེལ་སེམས་ཅན་ལ་ཆོས་སྟོན་པས་རིན་པོ་ཆེའི་འཁོར་ལོ། ། ཀུན་ཏུ་བཟང་པོ་སེམས་ཅན་གྱི་རེ་བ་སྐོང་བས་རིན་པོ་ཆེའི་སྙེ་མ། དེ་དག་གི་ཡུམ་རྣམས་ནི་མཛེ༵ས་ཚུལ༵་དུ་མཉེས༵་པའི༵་ཡོ༵་བྱད༵་འཛི༵ན་པར་བྱེད་དེ། རྡོ་རྗེ་སྒེག་མོ་ནི་གཟུགས་ཐམས་ཅད་དེ་བཞིན་ཉིད་ཀྱི་ངོ་བོར་སྟོན་པས་རྡོ་རྗེ་ཁུ་ཚུར་དཀུར་བརྟེན་པའམ་མེ་ལོང་འཛིན་པ། ཕྲེང་བ་མ་ཐབས་དང་ཤེས་རབ་མི་འབྲལ་བར་མཚོན་པས་རིན་པོ་ཆེའི་ཕྲེང་བ། གླུ་མ་ཆོས་ཀྱི་སྒྲ་སྒྲོགས་པས་པི་ཝང༌། གར་མ་གདུལ་བྱ་ལ་དགའ་བ་བསྐྱེད་པས་གར་བསྒྱུར་བའི་ཕྱག་ན་རྡོ་རྗེ་དྲིལ་བུ་འཁྲོལ་བའོ། ། བདུག་སྤོས་མ་ནི་ཚུལ་ཁྲིམས་ཀྱི་དྲིས་ཚིམ་པར་བྱེད་པས་སྤོས་ཁང༌།

མེ་ཏོག་མ་བྱང་ཆུབ་ཀྱི་ཡན་ལག་མཚོན་པས་མེ་ཏོག་གི་ཟ་མ་ཏོགམར་མེ་མས་མ་རིག་པའི་མུན་པ་སེལ་བས་མར་མེ། དྲི་ཆབ་མས་བག་ཆགས་ཀྱི་དྲི་མ་འཁྲུ་བས་དྲི་ཡི་དུང་ཆོས་འཛིན་པའོ། ། ཐུབ་པ་དྲུག་ནི། བརྒྱ་བྱིན་ནི་ལྷ་རྣམས་ལ་ཆོས་ཀྱི་སྡོམ་བཞི་སྟོན་པས་པི་ཝང༌། ཐགས་བཟང་རིས་ལྷ་མ་ཡིན་རྣམས་འཐབ་རྩོད་ཀྱིས་འདུལ་བས་གོ་མཚོན། ཤཱཀྱ་ཐུབ་པ་མི་རྣམས་ལ་དགེ་བཅུ་སྟོན་པས་མཁར་བསིལ་ལྷུང་བཟེད། སེང་གེ་རབ་བརྟན་བྱོལ་སོང་གླེན་ལྐུགས་ཀྱི་མདུད་པ་འགྲོལ་བས་པོ་ཏི། ཁ་འབར་དེ་བ་ཡི་དྭགས་ཀྱི་བཀྲེས་སྐོམ་སེལ་བས་རིན་པོ་ཆེའི་སྒྲོམ་བུ། ཨ་ཝ་གླང་མགོ་དམྱལ་བའི་ཉེས་དམིགས་སྟོན་པས་མེ་ཆུ་བསྣམས་པའོ། ། ཀུན་ཏུ་བཟང་པོ་ཡབ་ཡུམ་ནི་དབྱིངས་ཆོས་ཀྱི་སྐུ་སྤྲོས་པ་དང་བྲལ་བར་མཚོན་པས་ཕྱག་མཚན་མེད་དོ། ། ཁ་ཅིག་རྡོ་རྗེ་དང་པདྨ་འཛིན་པར་འདོད་པས་ནི་ལྷའི་དག་པ་མ་གོ་བར་ཟད་དོ།

 ། སྒོ་བ་བཞི་ནི་འཆི་བདག་གི་བདུད་འཇོམས་པས་གཤིན་རྗེ་གཤེད་ཐོད་དབྱུགཕུང་པོའི་བདུད་འཇོམས་པས་སྟོབས་ཆེན་རྡོ་རྗེ། ཉོན་མོངས་པའི་བདུད་འཇོམས་པས་རྟ་མགྲིན་ཐོད་སྦྲུལ། ལྷའི་བུའི་བདུད་འཇོམས་པས་བདུད་རྩི་འཁྱིལ་པ་རྡོ་རྗེ་རྒྱ་གྲམ་འཛིན་པའོ། ། ཡུམ་བཞི་ནི། བསྡུ་བའི་དངོས་པོ་བཞི་དང་ཚད་མེད་པ་བཞི་མཚོན་བྱེད་དུ་ལྕགས་ཀྱུ། ཞགས་པ། ལྕགས་སྒྲོགདྲིལ་བུ་འཛིན་པའོ། ། བཞི་པ་སྐུ་མདོག་ཇི་ལྟར་སྣང་བ་ནི་རིགས་ཀྱི་སྐུ་མདོག་ཉི་ཤུ་རྩ་ལྔ། སྣ་ཚོགས་ཀྱི་སྐུ་མདོག་བཅུ་བདུན་ལས། དང་པོ་ཐུགས་ཀྱི་རིགས་ཆོས་ཉིད་མི་འགྱུར་བ་མཚོན་པའི་ཕྱིར་རྣམ་སྣང་ཡབ་ཡུམ། ཀུན་བཟང་ཡབ་ཡུམ། ལྷ་མ་ཡིན་གྱི་ཐུབ་པ་དང་ལྔ་ནི་མཐིང༵་ག༵འོ། ། སྐུའི་རིགས་རྣམས་སྐྱོན་གྱིས་མ་གོས་པར་མཚོན་པའི་ཕྱིར་མི་བསྐྱོད་པ་ཡབ་ཡུམ། ས་སྙིང་ཡབ་ཡུམ། ལྷའི་ཐུབ་པ་རྣམས་དཀ༵ར་པོ༵འོ། ། ཡོན་ཏན་གྱི་རིགས་ཆེ་བའི་ཡོན་ཏན་མཚོན་པའི་ཕྱིར་རིན་འབྱུང་ཡབ་ཡུམ། ནམ་སྙིང་ཡབ་ཡུམ། མིའི་ཐུབ་པ་རྣམས་སེ༵ར་པོ༵འོ། ། གསུང་གི་རིགས་ཐུགས་རྗེས་འགྲོ་བ་ལ་ཆགས་པར་མཚོན་པའི་ཕྱིར་འོད་དཔག་མེད་ཡབ་ཡུམ། སྤྱན་རས་གཟིགས་ཡབ་ཡུམ། ཡི་དྭགས་ཀྱི་ཐུབ་པ་རྣམས་ལེ༵་བརྒ༵ན་ཏེ་དམར་པོའོ། ། འཕྲིན་ལས་ཀྱི་རིགས་ལས་སྣ་ཚོགས་ཀྱིས་འདུལ་བའི་ཕྱིར། དོན་གྲུབ་ཡབ་ཡུམ། ཕྱག་རྡོར་ཡབ་ཡུམ། དུད་འགྲོའི་ཐུབ་པ་རྣམས་ལྗང༵་གུའོ༵། ། ལ༵་སོ༵གས་ཀྱིས་བསྡུས་པ་སྣ༵་ཚོག༵ས་མདོ༵ག་ཅན་ནི་འཕྲིན་ལས་དང་ཡོན་ཏན་དུ་མས་འགྲོ་བ་འདུལ་བའི་ཕྱིར། བྱམས་པ་ཡབ་ཡུམ་དཀར་སེར། སྒྲིབ་པ་རྣམ་སེལ་ཡབ་ཡུམ་དམར་སེར། ཀུན་ཏུ་བཟང་པོ་ཡབ་ཡུམ་དམར་ལྗང༌། འཇམ་དབྱངས་ཡབ་ཡུམ་དཀར་ལྗང༌། གཤིན་རྗེ་གཤེད་ཡབ་ཡུམ་སྨུག་ནགསྟོབས་ཆེན་ཡབ་ཡུམ་སེར་ནགརྟ་མགྲིན་ཡབ་ཡུམ་དམར་ནགབདུད་རྩི་འཁྱིལ་པ་ཡབ་ཡུམ་ལྗང་ནགདམྱལ་བའི་ཐུབ་པ་དུད་ཀའོ། ། འདིར་ཁ་ཅིག་བྱོལ་སོང་གི་ཐུབ་པ་སེར་ནག་དང༌། དམར་པོར་འདོད་པ་ནི་རྩ་གནས་ཀྱི་འཁོར་ལོའི་འོད་ཀྱི་ཁ་དོག་མ་ཕྱེད་པར་ཟད་དོ།

། ལྔ་པ་ཚུལ་ཇི་ལྟར་གནས་པ་ནི། ལྷ་དེ་དག་ཀྱང་སྐྱེ་བ་གནས་སུ་དག་པས་སྐུ་མཉེན༵་ཤ་ཆགས་པ་དང༌། ན་བ་གནས་སུ་དག་པས་སྐུ་སྐབས་ཕྱེད་ཅིང་རིམ་པར་འཚམས་པས་ལྕུག༵་པ་དང༌། འཆི་བ་གནས་སུ་དག་པས་སྐུ་ལྷོད་པོར་མ་གྱུར་པར་འཁྲི༵ལ་བག་ཆགས་ཤིང་རབ་ཏུ་ལྡེ༵མ་པ་སྟེ་དྲང་པོའོ། ། རྒས་པ་གནས་སུ་དག་པས་སྐུ་འཇམ་ཞིང་གཞོན༵་ཤ་ཆགས་པའི་ངང་ཚུ༵ལ་ཅན༵་ནོ། ། དེ་ལྟར་ལྔ་ནི་ངོ་བོའི་ཡོན་ཏན་ཡིན་ལ། རྣམ་པའི་ཡོན་ཏན་ནི་མཚན་དཔེས་མཛེས་པའི་སྐུ་དྲི་མ་མེད་པས་ཁ་དོག་ཤིན་ཏུ་གས༵ལ་བ་དང༌། ཟད་པར་རྫོགས་པས་སྐུ་བཀྲག་ཅིང་འཚེར༵་བའི་མདངས་ཅན་ནོ། ། བརྗིད་ཅིང་ཡིད་དུ་འོང་བས་སྐུ་ལྷུན༵་སྡུག༵་པ་དང༌། འགྲོ་བ་ཟིལ་གྱིས་གནོན་པས་གཟི༵་བྱིན༵་ཆེན་པོ་དང་ལྡན༵་པའོ། ། ཁ་ཅིག་ཡབ་ཀྱི་ཚུལ་ལྔ། ཡུམ་གྱི་བཞི་ཞེས་བཞེད་དོ། ། དྲུག་པ་འོད་ཟེར་ཇི་ལྟར་འཕྲོ་བ་ནི་སྐུ་དེ་དག་གི་གནས་ཆེན་པོ་དྲུག་དང་བ་སྤུའི་བུ་ག་ཐམས་ཅད་ནས་ཀྱང་འོད༵་ཟེར༵་གྱི་ཚོགས་བྱེ་བ་ཁྲག་ཁྲིག་གྲངས་མེད་པ་ཕྱོགས་བཅུར་འཕྲོ༵་བའི༵་འོད་ཟེར་གྱི་ཚོག༵ས་ཆེ༵ན་པོ༵་མུ་མེད་པས་སྣང་བར་གྱུར་པའོ། ། དེའང་གནས་དྲུག་ནི། གཙུག་ཏོར། སྨིན་མཚམས། མགུལ། ཐུགས་ཀ ལྟེ་བ། ཞབས་ཀྱི་མཐིལ་ལོ། ། དེ་དག་ནས་འཕྲོ་བའི་འོད་ཟེར་གྱི་ཁ་དོག་ནི། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། བཙོད་ཀ་དང༌། ཤེལ་གྱི་ཁ་དོག་དང་དྲུག་གོ ། དེའང་བཙོད་ཀ་ནི་ལེབ་བརྒན་ཏེ་དམར་སྐྱའོ། ། ཤེལ་གྱི་ཁ་དོག་ནི་དཀར་སྔོ་སྟེ་རབ་དུ་དངས་བའོ། ། ཕྱོགས་བཅུར་དྲུག་དྲུག་འཕྲོ་བས་འོད་ཟེར་བྱེ་བ་ཁྲག་ཁྲིག་གི་འཁོར་དང་བཅས་པ་ནི་སྐུ་འོད་གསལ་བའི་རང་བཞིན་ནོ། ། སྒོ་བ་ཡབ་ཡུམ་ནི་བསྐལ་བའི་མེ་དཔུང་ལྟར་འབར༵་བའི༵་ཀློང་ན་མེའི་འཕྲེང༵་བས༵་ཕྱོགས་བཅུར་འཁྱིལ༵་ཞིང་འཁྲིགས་པའི་དབུས་སུ་བཞུགས་པ༵་སྟེ༵་རྔམས་པའི་ཆ་བྱད་ཅན་ནོ། ། དེ་ལྟ་བུའི་སྣང་བས་ནམ་མཁའི་དབྱིངས་ཀྱི་མཐ༵འ་དབུས༵་མེ༵ད་པ༵ར་ཁྱབ༵་པ༵་ཡི༵་ཏིང་ངེ་འཛིན་གྱི་དཀྱི༵ལ་འཁོ༵ར་གྲངས་དང་ཚད་བསམ༵་ཡས༵་རང་བཞིན་ལྷུན༵་གྱིས༵་གྲུབ༵་པར་བསྒོམ་པ་ནི།

ཆོས་ཀྱི་དབྱིངས་ལྟར་རྒྱ་ཆེ་ཞིང་ཡེ་ཤེས་དམ་པའི་ངོ་བོར་གྱུར་པའོ། ། གཉིས་པ་དེས་གྲུབ་པ་འབྲས་བུའི་དཀྱིལ་འཁོར་བཤད་པ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ་སྟེ། རྟེན་སྐུའི་རྣམ་པར་གཞག་པ། བརྟེན་པ་ཡེ་ཤེས་ཀྱི་རྣམ་པར་གཞག་པ། མཛད་པ་འཕྲིན་ལས་ཀྱི་རྣམ་པར་གཞག་པའོ། ། དང་པོ་ལ་ལྔ་ལས། ཆོས་ཀྱི་སྐུ་ནི་སྤྲོས་པའི་མཐའ་ཐམས་ཅད་དང་བྲལ་བ་སྟེ་འདི་ལས། ཆོས་སྐུ་དཔག་མེད་བརྗོད་དུ་མེད། ། ཅེས་སོ། ། ལོངས་སྤྱོད་རྫོགས་པའི་སྐུ་ནི་ཡོན་ཏན་ཐམས་ཅད་ལྷུན་གྱིས་གྲུབ་པའི་གཏེར་དུ་གྱུར་པ་སྟེ། ལོངས་སྤྱོད་ཟད་མེད་རིན་ཅེན་གཏེར། ། ཞེས་སོ། ། སྤྲུལ་པའི་སྐུ་ནི་གང་ལ་གང་འདུལ་དུ་སྟོན་པ་སྟེ། སྤྲུལ་པ་བྱེ་བ་བསམ་མི་ཁྱབ། ། ཅེས་སོ། ། མངོན་པར་བྱང་ཆུབ་པའི་སྐུ་ནི་ཆོས་ཐམས་ཅད་མཉམ་རྫོགས་གཅིག་ཏུ་སངས་རྒྱས་པ་སྟེ། ཐམས་ཅད་དབྱེར་མེད་མཉམ་པའི་སྐུ། ། ཞེས་སོ། ། མི་འགྱུར་རྡོ་རྗེའི་སྐུ་ནི་སྐུ་དང་ཡེ་ཤེས་འདུ་འབྲལ་མེད་པའི་རང་བཞིན་ཏེ། རྡོ་རྗེ་རིག་པ་འཛིན་པའི་སྐུ། ། ཞེས་ སོ། ། གཉིས་པ་ནི། ཆོས་ཀྱི་དབྱིངས་ལ་སོགས་པ་ལྔ་སྟེ། ཐམས་ཅད་མཁྱེན་པའི་ཡེ་ཤེས་སྐུ། ། ཞེས་སོ། ། གསུམ་པ་འཕྲིན་ལས་ལ་གཉིས་ཏེ། གདུལ་བྱའི་དོན་དུ་སྐུ་མངོན་པར་སྣང་ཞིང་ཆོས་བསྟན་པ་དང༌། དེའི་འབྲས་བུ་སྨིན་གྲོལ་ལ་བཀོད་པའོ། ། དང་པོ་ནི། ཐ་མལ་པའི་འགྲོ་བ་ལ་རང་རང་གི་འདུལ་བྱེད་ཀྱི་སྟོན་པ་སྣ་ཚོགས་སུ་སྣང་ཞིང་དགེ་བ་ལ་འགོད་པའི་ཆོས་སྟོན་ཏོ། ། ཉན་ཐོས་དང་རང་སངས་རྒྱས་ལ་དགྲ་བཅོམ་པར་སྣང་ཞིང་དེ་དང་འཚམ་པའི་ཆོས་སྟོན་ཏོ། ། དེའང་རང་སངས་རྒྱས་ནི་སྒྲས་ཆོས་མི་སྟོན་ཀྱང༌། བརྡས་སྟོན་པར་མངོན་རྟོགས་རྒྱན་ལས། གང་གང་དོན་ནི་གང་གང་ལ། ། ཇི་ལྟ་ཇི་ལྟར་ཉན་འདོད་པ། ། དེ་དེ་ལ་དོན་དེ་དང་དེ། ། སྒྲ་མེད་ཀྱང་དེ་དེ་ལྟར་སྣང༌། ། ཞེས་སོ། །དེ་བཞིན་དུ་མཆོག་གི་སྤྲུལ་པས་གདུལ་བ་ནི་སངས་རྒྱས་ཤཱཀྱ་ཐུབ་པ་ལ་སོགས་པས་དོན་མཛད་དེ་ཐེག་པ་སྣ་ཚོགས་ཀྱི་ཆོས་སྟོན་ཏོ།

། བྱང་ཆུབ་སེམས་དཔའ་ས་བཅུ་ལ་གནས་པ་རྣམས་ལ་ནི་འོག་མིན་དུ་དཔལ་རྣམ་པར་སྣང་མཛད་དུ་སྣང་བས་ས་བཅུའི་སྒྲིབ་པ་སེལ་ལོ། ། དེའང་སྐུའི་ཆོས་སྟོན་གྱི་གསུང་གིས་མི་སྟོན་ཏེ་ཆོས་དང་ལོངས་སྤྱོད་མངོན་པར་བྱང་ཆུབ་པའི་མདོ་ལས། འོག་མིན་མངའ་བདག་ཆོས་ཀྱི་རྗེ། ། རྣམ་པར་སྣང་མཛད་བཅོམ་ལྡན་འདས། ། མི་གཡོ་མི་གསུང་མཉམ་བཞག་པས། ། ཞེས་སོ། ། དེའང་སངས་རྒྱས་ཀྱི་མཛད་པ་བསམ་གྱིས་མི་ཁྱབ་སྟེ། དཔེར་ན་སྤོས་ཀྱི་ཡོངས་གང་བརྩེགས་པའི་ཞིང་ཁམས་ན། བྱང་ཆུབ་སེམས་དཔའ་རྣམས་སྤོས་ཀྱི་ཤིང་ཆེན་པོའི་དྲུང་ན་གནས་པ་ན། ཤིང་དེའི་དྲི་ཚོར་བ་ཙམ་གྱིས་བྱང་ཆུབ་སེམས་དཔའི་རྒྱུད་ལ་རྣམ་པར་ཐར་བའི་སྒོའི་ཏིང་ངེ་འཛིན་སྐྱེ་བར་འགྱུར་པ་དང༌། དེ་བཞིན་དུ་འཇིག་རྟེན་གྱི་ཁམས་ལ་ལ་ན་ཁ་ཟས་ཟོས་པས། ལ་ལ་ན་ཆོས་གོས་གྱོན་པས། ལ་ལ་ན་སྐུ་ལ་བལྟས་པས། ལ་ལ་ན་རྨི་ལམ་རྨིས་པ་ལ་སོགས་པས་སངས་རྒྱས་ཀྱི་མཛད་པ་ཉེ་བར་སྒྲུབ་པ་ཡོད་དེ་བསམ་གྱིས་མི་ཁྱབ་བོ། ། ཞེས་དཀོན་ཅོག་བརྩེགས་པ་ལས་འབྱུང་བ་བཞིན་ནོ། ། དེས་ན་ས་བཅུའི་བྱང་ཆུབ་སེམས་དཔའ་ལ་ལོངས་སྐུ། ཉན་རང་དང་མོས་པས་སྤྱོད་པའི་ས་པ་ལ་སྤྲུལ་སྐུ་མཆོགལས་མ་དག་པའི་སེམས་ཅན་ལ་ཐ་མལ་པའི་གཟུགས་ལ་སོགས་པར་སྣང་བས་དོན་བྱེད་དོ། ། གཉིས་པ་དེའི་འབྲས་བུ་གདུལ་བྱ་སྨིན་གྲོལ་ལ་བཀོད་པ་ལ་གསུམ་སྟེ། ལམ་གྱི་རྟེན་ལ་བཀོད་པ། ལམ་ལ་འགོད་པ། ལམ་གྱི་འབྲས་བུ་ལ་དགོད་ པའོ། ། དང་པོ་ནི། ངན་སོང་ལས་དྲངས་ཏེ་མཐོ་རིས་ལྷ་དང་མིའི་གོ་འཕང་ལ་འཇོག་པའོ། ། ལམ་ལ་དགོད་པ་ལ་གསུམ་ལས། ཉན་ཐོས་ཀྱི་ལམ། རང་སངས་རྒྱས་ཀྱི་ལམ། ཐེག་པ་ཆེན་པོའི་ལམ་ལ་དགོད་པའོ། ། ཆེན་པོ་ལའང་རྒྱུ་མཚན་ཉིད་དང༌། འབྲས་བུ་གསང་སྔགས་གཉིས་ལས། དང་པོ་ནི། སེམས་གཉིས་བསྐྱེད་དེ་ཚོགས་སྦྱོར་གྱི་རྗེས་ལ། མཐོང་སྒོམ་གྱི་ལམ་གཉིས་སུ་ས་བཅུ་ཕ་རོལ་ཏུ་ཕྱིན་པ་བཅུས་སྦྱངས་ཏེ་མཐོང་སྤང་དང་སྒོམ་སྤང་སྤོང་པ་ལ་དགོད་པའོ།

། གཉིས་པ་ནི། སྨིན་བྱེད་དབང་དང་གྲོལ་བྱེད་བསྐྱེད་རྫོགས་བསྒོམས་པས་གནས་སྐབས་སུ་རིགས་འཛིན་གསུམ་གྱི་ས་ལ་གནས་པའོ། ། ལམ་གྱི་འབྲས་བུ་ནི་ཀུན་ཏུ་འོད་དང༌། པདྨ་ཅན་དང༌། ཡི་གེ་འཁོར་ལོ་ཚོགས་ཆེན་དང༌། བདེ་བ་ཆེན་པོ་དང༌། རྡོ་རྗེ་འཛིན་པ་དང༌། ཀུན་ཏུ་བཟང་པོ་དབྱེ་བ་མེད་པའི་ས་དང་དྲུག་ལ་དགོད་པའི་འཕྲིན་ལས་མཛད་དོ། ། འདི་དག་ནི་སངས་རྒྱས་ཀྱི་སའི་སྣང་སྟོང་དང་ཡེ་ཤེས་ལ་སོགས་པའི་ཡོན་ཏན་གྱི་ཆ་ལ་བཏགས་ཀྱི། ཐ་དད་པ་རེ་རེའི་རིམ་པ་གོང་ནས་གོང་དུ་ནི་བགྲོད་པ་ནི་མ་ཡིན་ནོ། ། དེའང་སྤྲུལ་པས་ཇི་ལྟ་བ་དང་ཇི་སྙེད་པ་མཁྱེན་ནས་དོན་མཛད་པས་ཀུན་ཏུ་འོད་དོ། ། ལོངས་སྐུར་སྣང་བས་པདྨ་ཅན་ནོ། ། ཡི་གེའི་སྤྲིན་འཕྲོ་བས་ཡི་གེ་ཚོགས་ཆེན་ནོ། ། བདེ་བ་ཆེན་པོའི་དབྱིངས་སུ་བཞུགས་པས་བདེ་བ་ཆེན་པོའོ། ། མཐར་ཐུག་གི་བགྲོད་བྱ་དང་ཐམས་ཅད་ཀྱི་བླ་མར་གྱུར་པས་རྡོ་རྗེ་འཛིན་པའོ། ། དེ་ཐམས་ཅད་དབྱེར་མེད་པས་ཀུན་ཏུ་བཟང་པོ་དབྱེ་བ་མེད་པའི་ས་ཞེས་བྱའོ། ། ཀུན་ཏུ་འོད་ཀྱི་ས་ལས་འདས་པ་ནི་ཆོས་སྐུ་ལས་འདས་པའི་གཟུགས་སྐུ་སྣང་བས་དོན་མཛད་པ་ཙམ་ལ་དགོངས་པའོ། ། ཞར་ལ་འཕྱོང་གི་དོན་བཤད་པ་ནི། ལེའུ་དྲུག་པ་འདིར་སྐུ་ཡི་ཕྱག་རྒྱ་ཆེ་མཆོག་ལ་སོགས་པ་རྐང་པ་བཅུ་གསུམ་སྐུའི་འཕྱོང༌། ལེའུ་བདུན་པར་རྒྱུད་མཆོག་སྒྱུ་འཕྲུལ་དྲྭ་བ་ལ་སོགས་པ་རྐང་པ་ཉི་ཤུ་རྩ་གཅིག་གསུང་གི་འཕྱོང་དང༌། བརྒྱད་པར་ཕྱག་རྒྱ་ཆེན་པོའི་ཚོགས་མཆོག་ལ་སོགས་པ་རྐང་པ་བཞི་ཐུགས་ཀྱི་འཕྱོང་དང༌། བཅུ་གཅིག་པར་རྐང་པ་ཉི་ཤུ་རྩ་གཉིས་སྒྲུབ་པའི་འཕྱོང་སྟེ་སྔགས་འཆང་ཞེས་པ་མན་ཆད་དང༌། ཉི་ཤུ་པར་ཁྲོ་བོ་སྒྲུབ་པའི་དཀྱིལ་འཁོར་གྱི་ལས་ནི་འདི་ཡིན་ཏེ་ཞེས་པ་ནས་རྐང་པ་ཉི་ཤུ་རྩ་བཞི་འཕྲིན་ལས་ཀྱི་འཕྱོང་དུ་གྲགས་པར་འདོད་པ་དང༌། ཁ་ཅིག་གིས་དྲུག་པ་བདུན་པ་བརྒྱད་པ་གསུམ་ནས་སྐུ་གསུང་ཐུགས་ཀྱི་འཕྱོང་གསུམ། དགུ་པ་ནས་ཕྱོགས་བཅུ་དུས་བཞི་ལ་སོགས་པ་བརྒྱད་ཡོན་ཏན།

བཅུ་གསུམ་པ་ནས་ཡེ་ཤེས་རྫོགས་པའི་དཀྱིལ་འཁོར་ལ་སོགས་པ་ལྔ་འཕྲིན་ལས། བཅུ་དགུ་པ་ནས་དམ་ཚིག་འདི་ནི་རྨད་པོ་ཆེ་ལ་སོགས་པ་བཞི་དམ་ཚིག་གི་འཕྱོང་དུ་འདོད་པ་དང༌། ཡང་ཁ་ཅིག་སྐུ་གསུང་ཐུགས་ཡོན་ཏན་འཕྲིན་ལས་ལྔའི་སྟེང་དུ་དགུ་པ་ནས་ཕྱག་རྒྱ་ཆེན་པོ་ལ་སོགས་པ་བཞི་མཆོད་པའི་འཕྱོང་དུ་འདོད་པའོ། ། དེའང་འགའ་ཞིག་ནི་རྩ་རྒྱུད་འདི་ན་མེད་པ་ལ། རྨ་རིན་ཅེན་མཆོག་གིས་སྒྱུ་འཕྲུལ་གཞན་ནས་ཕྱུང་སྟེ་སྐབས་སྐབས་སུ་བཅུག་པ་ལ། གཙུག་རུ་རིན་ཅེན་གཞོན་ནུས་འཕྱོང་ཡོད་མེད་གཉིས་སུ་འདོད་པ་དང༌། ཁ་ཅིག་འཕྱོང་མེད་གཉགས་ཀྱི་འགྱུར་དང༌། འཕྱོང་ཅན་རྨའི་འགྱུར་དུ་བཅུག་པར་འདོད་པ་དང༌། ཁ་ཅིག་རྨས་ལ་གསུམ་རྒྱལ་བ་བྱང་ཆུབ་ལ་སེར་སྣ་བྱས་ནས་སྦས་པའོ་ཟེར་རོ། ། དེའི་དོན་ནི་འདི་ཡིན་ཏེ། སངས་རྒྱས་གསང་བ་དང༌། བཻ་རོ་ཙ་ནའི་སྔ་འགྱུར་དང༌། པདྨ་དང་གཉགས་ཀྱི་བར་འགྱུར་གཉིས་ལ་མེད་ལ། བི་མཱ་ལ་དང་གཉགས་དང་རྨ་གསུམ་གྱི་ཕྱི་འགྱུར་ལ་འདུག་པས་རྒྱ་དཔེ་ཉིད་ལ་མང་ཉུང་ཡོད་པར་མངོན་ནོ། ། དེ་ཉིད་ཡིན་པར་ཅིས་ཤེས་ན་བརྒྱད་སྟོང་པ་ལའང་ཀུན་ཏུ་རྒྱུ་བཟོ་སྦྱངས་དང་འཕྲེང་བ་ཅན་དང་སྡེ་ཅན་དང་གསུམ་དུ་དཔེ་ལ་མང་ཉུང་ཡོད་པ་དང༌། གདུགས་དཀར་ལ་སོགས་པ་ཁ་ཅིག་ལའང་དེ་ལྟར་མང་ཉུང་བྱུང་བས་ན་བོད་ཀྱིས་བཅུག་པར་མ་ངེས་སོ། ། འདི་ཉིད་འགྱུར་གྱི་བྱེ་བྲག་རྒྱ་དཔེ་ལས་བྱུང་བར་ཤེས་པར་བྱའོ། ། རྒྱ་དཔེ་ལ་མང་ཉུང་འོང་བ་ནི་སྒྲའི་ཁོང་ན་དེ་ལྟར་གནས་པ་མངོན་དུ་སྒྲ་བསྒྲུབས་ཏེ་ཕྱུང་བ་དང༌། མ་ཕྱུང་བའི་ཁྱད་ཞུགས་པ་ཡིན་ནོ། ། གཉིས་པ་གཞུང་གི་དོན་ལ་བཞི་སྟེ། འབྲས་བུ་སྐུའི་འཆར་ཚུལ། དེ་ལས་འཕྲིན་ལས་མཛད་ཚུལ། དེ་ལས་འགྲོ་བ་གྲོལ་ཚུལ། ངོ་མཚར་ལྟས་ཀྱི་སྣང་ཚུལ་ལོ། ། དང་པོ་ལ་ཆོས་ཀྱི་སྐུ་ནི་སྐུ་ཐམས་ཅད་ཀྱྀ་ངོ་བོ་ཉིད་སྤྲོས་པའི་མཐའ་ཐམས་ཅད་དང་བྲལ་བས་ནམ་མཁའི་རང་བཞིན་དུ་མངོན་པར་སངས་རྒྱས་པའི་ཕྱིར་ཆོས་དབྱིངས་ཀྱི་སྐུ༵་ཡི༵་རང་བཞིན་ཕྱག༵་རྒྱ༵་ཆེན་པོ་མཆོ༵ག་གི་དངོས་གྲུབ་ཐོབ་པ་མཐར་ཐུག་པ་ནི༵།

ཆོས་ཉིད་དེ༵་བཞི༵ན་ཉིད་ཀྱི་དབྱི༵ངས་ལ༵ས་མ༵་གཡོ༵ས་ཀྱང༵་སྐུ་གཞན་གྱི་འཆར་གཞི་བྱེད་པའོ། ། དེའི་ངང་ལས་སྒྲིབ་གཉིས་བག་ཆགས་བཅས་པ་ལས་ཡ༵ང་དག༵་པར་ཐར༵་པའི་གཟུ༵གས་སྐུ༵་མཚན་དང་དཔེ་བྱད་ཕུན་སུམ་ཚོགས་པས་བརྒྱན་པའི་ལོངས་སྤྱོད་རྫོགས་པའི་སྐུ་དང་༵། དེའི་ཐུགས་རྗེ་ལས་འཕྲོས་པས་འགྲོ༵་བ༵་མ༵་ལུས༵་པ༵་སོ༵་སོ༵འི་རྒྱུད་ཇི་ལྟར་འདུལ༵་བ༵འི་ཕྱིར༵་དེ་དག་གི་བསམ་པ་དང་མཐུན༵་པར་བྱས༵་པའི་སྐུ༵་ནི༵་འཁོར་ལོས་སྒྱུར་བ་དང༌། སྨད་འཚོང་དང༌། ཉན་རང་དང་བེམ་པོ་ ཉ་པ་དང་གདོལ་པ་ ལ་སོགས་པའི་གཟུགས་རྣམ་པ་སྣ༵་ཚོ༵གས་སུ་སྟོན༵་པའོ། ། གཉིས་པ་ལ་གཉིས་ཏེ། དབྱིངས་ལས་མ་གཡོས་བཞིན་དུ་འཕྲིན་ལས་སྣང་བའི་དཔེ། གདུལ་བྱའི་དོན་དུ་འཕྲིན་ལས་སྣང་བའི་ཚུལ་ལོ། ། དང་པོ་ནི། དེ་ལྟར་སྤྲུལ་པ་སྣ་ཚོགས་པ་གདུལ་བྱ་ལ་སྟོན༵་པ་དེ་ཉིད༵་ཀུན་རྫོབ་ཏུ་སྒྱུ༵་མ༵་དང་མྀག༵་ཡོ༵ར་ཏེ་གྲིབ་མ་ལྟར་སྣང་དུས་ཉིད་ནས་ངོས་གཟུང་མེད་པའི་ཚུལ༵་ནི་དོན་དམ་པར་མ་སྐྱེས་ཤིང་གདོད་ནས་དག་པའི་ངང་ཚུལ༵་ཅན་སྤྲོས་པ་དང་བྲལ་བ་ཉིད་༵ཀྱིས་ཆོས་ཀྱི་དབྱི༵ངས་ལས༵་གཡོ༵ས་པ༵་མེད༵་པའོ། ། དེ་ལྟར་མ༵་གཡོ༵ས་བཞི༵ན་དུ༵་འགྲོ་བའི་སྣང་ངོར་སྤྲུལ་པའི་སྐུ་སྣ༵་ཚོ༵གས་པ༵འི་རྣམ་པ་སོ་སོར་སྣང་བ་དེའི༵་ཚེ༵་རྒྱལ་པོ་དང་བྲམ་ཟེ་ལ་སོགས་པ་དང་ཞི་བ་དང་ཁྲོ་བོ་ལ་སོགས་པ་རྣམ་པ་མི༵་མཐུ༵ན་པའི་སྐུ་སྣ༵་ཚོ༵གས་པ༵་དག་གདུལ་བྱ་སོ༵་སོ༵འི་རིགས་དང་འདྲ༵་བ༵ར་སྣང༵་བ༵་ནི༵། ཆོས་སྐུ་དེ༵་བཞི༵ན་ཉིད༵་ཀྱི༵་དབྱིངས་ལས་མ༵་གཡོ༵ས་ཀྱང༵་འགྲོ་བ་རང་རང་གི་སྐལ་བ་དང་སྔོན་གྱི་ལ༵ས་འཕྲོ༵འི་དབ༵ང་གི༵ས་སར་གནས་ལ་རང་བཞིན་སྤྲུལ་པ་དང༌། འགྲོ་བ་ཁ་ཅིག་ལ་འགྲོ་འདུལ་སྤྲུལ་པ་དང༌། ཁ་ཅིག་ལ་མ་དག་སྤྲུལ་པ་དང༌། ཁ་ཅིག་ལ་སྣ་ཚོགས་སྤྲུལ་པའི་སྐུ་ལ་སོགས་པ་སོ༵་སོ༵ར་སྣ༵ང་བ་སྟེ། དཔེ༵ར་ན༵་མེ༵་ལོ༵ང་གི་ངོས་ལ་བྱད་མ་འཕོས་ཀྱང་དེའི་རྣམ་པ་སྣང་བ་དང༌།

ཆུ་སྣོད་དུ་ནམ་མཁའི་ཟླ་བ་མ་འཕོས་ཀྱང་ཆུ༵་ཟླ༵་སྣང་བ་བཞི༵ན་ནོ། ། དེ་སྐད་དུའང་ཕལ་པོ་ཆེ་ལས། ཟླ་བ་དབྱིངས་ལས་མ་འཕོས་ཀྱང༌། ། ཆུ་ཡི་སྣོད་དུ་སྣང་བ་ལྟར། ། དེ་བཞིན་ཉིད་ལས་མ་གཡོས་ པར། ། སྤྲུལ་པ་བྱེ་བ་བསམ་མི་ཁྱབ། ། ལ་ལར་སངས་རྒྱས་ཉུང་བ་དང༌། ། ལ་ལར་མང་ཞིང་རྒྱ་ཆེ་ལ། ། ལ་ལར་ཞིང་རྣམས་སྟོང་པར་སྟོན། ། ཞེས་པ་ལྟར་རོ། ། གཉིས་པ་ལ་བཞི་ལས། འགྲོ་དྲུག་ཐ་མལ་ལ་སྣང་ཚུལ་ནི་ལྷུན་སྟུག་པོ་བཀོད་པར་སྐུ་གསུམ་འདུ་འབྲལ་མེད་པར་སངས་རྒྱས་པ་དེའི༵་ཚེ༵་ལྷ་ལ་སོགས་པའི་འགྲོ༵་དྲུག༵་ཐ་མལ་པ་ཐམ༵ས་ཅ༵ད་ལ༵་དེ་དག་གི་རྒྱུད་ཀྱི་སྡི༵ག་པ་སྤོ༵ང་བའི་གཟུ༵གས་བརྒྱ་བྱིན་ལ་སོགས་པའི་ཐུབ་པ་རྣམས་སུ༵་རྣམ༵་པ༵ར་བསྟན༵་ནས་ལྷ་དང་མིའི་སྒྲིབ་པ་སྦྱོང་བ་ལ་སོགས་པའི་ཆོས་སྟོན་ཏོ།

 ། ཉན་ཐོས་ལ་སྣང་ཚུལ་ནི་དགེ༵་སྦྱོང་གི་ཚུལ༵་ཏུ་སྣང་བས་གདུལ་བའི་འགྲོ་བ་ཉན་ཐོས་ཀྱི་རིགས་ཅན་རྣམ༵ས་ལ༵་ཉན་ཐོས་དགྲ༵་བཅོ༵མ་པའི་གཟུ༵གས་སུ་བསྟན་ནས་བདེན་པ་བཞིའི་དོན་རྟོགས་པ་ལ་འགོད་པར་མཛད་དེ། རྣམ་པར་འཕྲུལ་པའི་རྒྱལ་པོས་ཞུས་པའི་མདོ་ལས། གང་དག་ཉན་ཐོས་ཀྱིས་གདུལ་བར་བྱ་བ་རྣམས་ལ་ནི་ཉན་ཐོས་ཀྱི་གཟུགས་སུ་འདུག་སྟེ་ཆོས་སྟོན་ཏོ། ། ཞེས་སོ། ། རང་རྒྱལ་ལ་སྣང་བའི་ཚུལ་ནི་རང༵་རྒྱལ༵་གྱི་གཟུགས་ཀྱིས་གདུལ་བར་རང་སངས་རྒྱས་ཀྱི་ཐེག་པ་པ་རྣམས༵་ལ༵་བསེ༵་རུ༵་ལྟ་བུའི༵་ཚུ༵ལ་གྱིས་རྟེན་འབྲེལ་གྱི་ཆོས་བརྡས་སྟོན་པར། དེ་ཉིད་ལས། གང་དག་རང་སངས་རྒྱས་ཀྱི་གཟུགས་ཀྱིས་གདུལ་བར་བྱ་བ་དེ་དག་ལ་ནི་རང་སངས་རྒྱས་ཀྱི་གཟུགས་སུ་འདུག་སྟེ་རྟེན་ཅིང་འབྲེལ་བར་འབྱུང་བ་དང་ལྡན་པའི་ཆོས་བརྡས་ཡང་དག་པར་སྟོན་ཏོ། ། ཞེས་སོ། ། ཐེག་པ་ཆེན་པོ་ལ་སྣང་ཚུལ་ནི་ཚུལ་དེ་དག་ལས་གཞ༵ན་ཡ༵ང་ཐེ༵ག་པ་མཆོ༵ག་གི་དབང་པོའི་རི༵མ་པ༵་བཞི༵ན། ས་བཅུ་པའི་སེམས་དཔའ་ལ་སོ་སོར་སྣང་ཚུལ་ནི། གནས་ཕུན་སུམ་ཚོགས་དབང་ཕྱུག་ཆེན་པོའི་འོ༵ག་མི༵ན་བླ༵་ན་མེད་པའི་གན༵ས་གཟུགས་ཁམས་ལས་ཁྱད་པར་དུ་འཕགས་པའི་མཆོ༵ག་ཏུ༵། སྟོན་པ་ཉིད་སྐུ༵་ནི༵་རྣམ༵་པར༵་སྣང༵་མཛ༵ད་ཀྱི་ཚུལ༵་ཏུ་བཞུགས་པ་ལ། འཁོར་ཕུན་སུམ་ཚོགས་པ་ས་བཅུའི་བྱང༵་ཆུབ༵་སེ༵མས་དཔའི༵་འཁོ༵ར་རྣམ༵ས་ལ༵་ཆོས་ཕུན་སུམ་ཚོགས་པ་ཐེག་པ་ཆེན་པོ། དུས་ཕུན་སུམ་ཚོགས་པ་མཉམ་པ་ཉིད་འཕོ་འགྱུར་མེད་པའི་ཚེ་སྟོན་པའོ། ། དེའང་སྔར་འགྲོ་བ་ཐ་དད་ལ་སྣང་བ་སྤྲུལ་པའི་སྐུའི་ཆོས་རྣམས་ཚིག་ཏུ་སྟོན་པར་སྣང་བ་དེ༵་བཞི༵ན་དུ་ལོངས་སྐུའི་སྟོན་པ་ཉིད་ཆོས་རྣམས་གསུང༵་དུ༵་མི༵་སྨྲ༵་སྟེ། སྐུ༵་སྣང་བ་དེ་ཉིད་ཀྱི་ངོ་བོ་ཡིས༵་ཐེག་པ་ཆེན་པོའི་ཆོ༵ས་རྣམ༵ས་འཁོར་གྱི་བློ་ལ་མཇ༵ལ་བ༵ར་སྟོན༵་ཏོ། ། གསུམ་པ་དེ་ལས་འགྲོ་བ་གྲོལ་ཚུལ་ལ་གཉིས་ཏེ། རྒྱུ་ལམ་གྱི་སྒྲིབ་པ་སྦྱང་བ།

འབྲས་བུ་སྐུ་དང་ས་མཆོག་ཐོབ་ཚུལ་ལོ། ། དང་པོ་ལ་གཉིས་ལས། དཔེ་ནི་གདོང་ལ་མེ༵་ལོ༵ང་བསྟན༵་པ༵འི་ཚེ་རང་གི་བྱད་སྣང་བའི་ཚུལ༵་གྱིས་དྲི་མ་མཐོང་བ་བཞི༵ན་དུ༵། སླར་བྱད་དངོ༵ས་ཀྱི༵་དྲི་མས་གོས་པའི་མདོ༵ག་ང༵ན་པ་ཐམ༵ས་ཅ༵ད་འཁྲུ་ཞིང་སེ༵ལ་བ་ལྟར། དོན་ནི་ས་བཅུའི་སེམས་དཔའི་འཁོ༵ར་གྱི༵ས་དཔེ་དེ༵་བཞི༵ན་དུ་སྟོན་པ་ལོངས་སྐུའི་སྐུ༵་ལ་བལྟ༵ས་པ་ན༵། བྱ༵ང་ཆུབ༵་ལ་སྒྲྀབ༵་པ༵འི་དྲི་མ་ཆེ་འབྲིང་ཕྲ་བ་དང་བཅས་པ་གཏིང༵་དཔ༵ག་དཀའ་ཞིང་ཚད་མེ༵ད་པ་རྣམས། མེ༵་ལོ༵ང་ནང་གི་དྲི་མ་སྣང་བ་བཞི༵ན་དུ༵་ལོངས་སྐུའི་སྐུ༵་ལ༵་སྣང༵་ངོ༌། ། དེ༵་ན༵ས་སེམས་དཔའ་དེ་དག་ས་དེའི་དྲི་མ་སྦྱོང་བ་ལ་བརྩོན་པར་བྱེད་དོ། ། དེ་ཡང་ས་དང་པོར་སེར་སྣ། གཉིས་པར་ཚུལ་ཁྲིམས་འཆལ་བ། གསུམ་པར་ཁོང་ཁྲོ། བཞི་པར་ལེ་ལོ། ལྔ་པར་རྣམ་གཡེང༌། དྲུག་པར་ཤེས་རབ་འཆལ་བ། བདུན་པར་ཐབས་མི་མཁས་པ། བརྒྱད་པར་སེམས་ཅན་གྱི་དོན་མི་འགྲུབ་པས་སྟོབས་ལ་སྒྲིབ་པ། དགུ་པར་སྨོན་པའི་དོན་མི་འགྲུབ་པ། བཅུ་པར་མི་ཤེས་པ་ཕྲ་མོའི་ས་བོན་དང་བཅས་པ་ཕ་རོལ་ཏུ་ཕྱིན་པ་བཅུ་དང་སའི་ཡོངས་སུ་སྦྱོང་བས་སྦྱངས་པས། ས༵་བཅུའི༵་དྲི་མ་རྣམས་རི༵མ་གྱི༵ས་སྦྱང༵ས་ཤིང༌། བླ༵་མེ༵ད་བྱང༵་ཆུབ༵་ཡ༵ང་ད༵ག་པར་ཐོ༵བ་སྟེ༑ ས་བཅུའི་རྒྱུན་གྱི་ཐ་མར་འོད་ཟེར་ཆེན་པོའི་དབང་སྐུར་བར་བྱེད་དེ། མདོ་སྡེ་རྒྱན་ལས། སྒོམ་པ་ཐ་མ་ཐོབ་ནས་ནི། ། འོད་ཟེར་ཆེན་པོའི་དབང་བསྐུར་རོ། ། ཞེས་པས། སེམས་དཔའ་དེས་སངས་རྒྱས་ཐམས་ཅད་མཆོད་པ་ན། ཕྱོགས་བཅུའི་དེ་བཞིན་གཤེགས་པ་རྣམས་ཀྱི་སྨིན་མཚམས་ནས་འོད་ཟེར་ཆེན་པོ་བྱུང་ནས་སེམས་དཔའ་དེའི་སྤྱི་བོའི་གཙུག་ཏུ་ནུབ་པས་རྡོ་རྗེ་ལྟ་བུའི་ཏིང་ངེ་འཛིན་ཐོབ་སྟེ་འཚང་རྒྱ་བར་བྱེད་པའོ། ། གཉིས་པ་ལ་གསུམ་སྟེ། ལྷུན་སྟུག་པོ་བཀོད་པར་སྐུ་དང་ཡེ་ཤེས་རྫོགས་ཚུལ་སྤྱིར་བསྟན། དེ་ལ་སའི་རྫོགས་ཚུལ་བྱེ་བྲག་ཏུ་བཤད། སྐུ་ལྔ་ལྷུན་གྱྀས་གྲུབ་ཚུལ་དུ་དོན་བསྡུ་བའོ།

། དང་པོ་ལ་གཉིས་ལས། སྐུ་གསུམ་འདུ་འབྲལ་མེད་པའི་ཐོབ་ཚུལ་ནི། དབྱིངས་དང་ཡེ་ཤེས་གཉིས་སུ་མེད་པའི་རང་བཞིན་ཆོ༵ས་ཀྱི་སྐུ༵་ནི་བློས་དཔ༵ག་ཏུ་མེ༵ད་ཅིང་ཚིག་གིས་བརྗོ༵ད་དུ༵་མེ༵ད་པའི་ངོ་བོ་ཉིད་དོ། ། དེ་ཉིད་ཀྱི་ངང་ལས་ལོ༵ངས་སྤྱོད་རྫོགས་པའི་སྐུ༵་ནི་རྟག་ཏུ་ལྷུན་གྱིས་གྲུབ་པར་བཞུགས་པས་ཟ༵ད་པ་མེ༵ད་པའི་ཡི༵ད་བཞི༵ན་གྱི་ནོར་བུ་རིན་ཅེན་གྱི་གཏེར༵་དུ་བཞུགས་སོ། ། དེའི་ངང་ལས་གདུལ་བྱའི་དོན་དུ་སྤྲུལ༵་པ༵འི་སྐུ་བྱེ༵་བ༵་ཁྲག་ཁྲིག་དཔག་ཏུ་མེད་ཅིང་བས༵མ་གྱིས༵་མི༵་ཁྱབ༵་པ་འཕྲོ་བར་བྱེད་དོ། ། གཉིས་པ་རང་སྣང་ལྷུན་གྲུབ་ཆེན་པོར་བཞུགས་ཚུལ་ནི། དེ་ལྟར་སྣང་བའི་ལོངས་སྐུ་དེ་ཡང་མཚ༵ན་ད༵ང་དཔེ༵་བྱ༵ད་ཐམ༵ས་ཅ༵ད་རྫོག༵ས་ཤིང༌། དུས་བཞི་མཉམ་པ་ཉིད་ཀྱི་ཡེ་ཤེས་རང་སྣང་བའི་སྤྱོད༵་ཡུལ༵་ཀུན༵་ཏུ༵་སྐུ་དང་ཡེ་ཤེས་ཀྱི་མ༵ཎྜལ༵་ཏེ་དཀྱིལ་འཁོར་དུ་སྣང་བ་ཉིད་ལས་བཟང་ངན་མེད་པའི་རང་བཞིན་དུ་ལྷུན་གྱིས་གྲུབ་ཅིང༌། དེ་ལྟར་ཕུན་སུམ་ཚོགས་པ་ཐམས་ཅད་རང་སྣང་བས་བསོད་ནམས་ཀྱི་ཚོགས་དང༌། གང་དུའང་འཛིན་པ་མི་མངའ་བས་ཡེ་ཤེས་ཀྱི་ཚོགས་ཏེ་ཚོ༵གས་ཆེ༵ན་གཉིས༵་ཀྱང༵་རང་སྣང་དེ་ཉིད་དུ་ལྷུན་རྫོག༵ས་ཆེན་པོ༵ར་རོ༵ལ་པའོ། ། གཉིས་པ་སའི་རྫོགས་ཚུལ་ནི་ཐབ༵ས་སྤྲུལ་པ་སྐུའི་ས་ཀུན་ཏུ་འོད་ད༵ང༌། ཤེ༵ས་ར༵བ་རང་སྣང་དག་པ་ལོངས་སྤྱོད་རྫོགས་པ་པདྨ་ཅན་གྱི་ས་དང༌། གཉིས་སུ་མེད་པ་ས༵་ཡི༵་མཆོ༵ག་འཁོར་ལོ་ཚོགས་ཆེན་ཆོས་ཀྱི་སྐུའི་སའོ། ། སའི་རྣམ་གྲངས་དང་ཡོན་ཏན་གྱི་ཆོས་དེ༵་དག་ལ༵་སོ༵གས་ཏེ༵་ཚད་མེད་ཅིང་བས༵མ་ཡ༵ས་ཀྱི་མཆོ༵ག་རྣམས་ཡོངས་སུ་རྫོགས་པའོ། ། དེ་ལ་འདིར་སའི་ངོ་བོ་མི་ཤེས་པ་ཁ་ཅིག་ཀུན་ཏུ་འོད་ཆོས་སྐུ། པདྨ་ཅན་ལོངས་སྐུ། འཁོར་ལོ་ཚོགས་ཆེན་སྤྲུལ་སྐུར་འདོད་པ་དེ་ནི་དབྱིངས་མ་གོ་བའི་རྣམ་འགྱུར་ཏེ་གོང་ནས་གོང་གི་ཡོན་ཏན་གྱི་ཆ་ལ་བཏགས་པ་མ་མཐོང་བའོ། ། དེའང་སྤྲུལ་པ་ཀུན་ཏུ་ཚད་མེད་པས་ཀུན་ཏུ་འོད་དང༌།

སྣང་བ་ཚད་མེད་པས་པདྨ་ཅན་དང༌། ཡེ་ཤེས་ཚད་མེད་པས་འཁོར་ལོ་ཚོགས་ཆེན་ཏེ། དབྱིངས་སྐྱེ་བ་མེད་པ་ན་རང་བྱུང་འགགས་པ་མེད་པ་ཡི་གེའི་ས་བོན་ལྟར་འཕྲོ་གཞིར་གནས་པས་ཡི་གེ་འཁོར་ལོ་ཚོགས་ཆེན་ཞེས་བཤད་དོ། ། ཡི་གེ་སྤྲིན་ནི་མ་ཡིན་ཏེ། གཉིས་སུ་མེད་པའི་ཆོས་སྐུ་ཡིན་པའི་ཕྱིར་རོ། ། གཞན་དག་ཡི་གེ་འཁོར་ལོའི་སྒྲས་སྤྲུལ་པའི་རང་བཞིན་ཡི་གེ་སྤྲིན་དང་འཁྲུལ་པ་ཡིན་ནོ། ། འདིར་ཐབས་ཞགས་ལས། ཀུན་ཏུ་འོད་ཀྱི་ས་ལས་འདས། ། པདྨ་ཅན་དུ་གྱུར་པ་ན། ། ཞེས་པས་ས་གོང་འོག་ཏུ་དོན་ལ་ཁྱད་ཞུགས་པ་མ་ཡིན་ནམ་ཞེ་ན། དོན་ལ་གཅིག་ཀྱང་ཡོན་ཏན་དང་སྣང་བ་འཆར་ཚུལ་གོང་འོག་གི་ཁྱད་ཀྱིས་དེ་སྐད་བཏགས་པ་ཡིན་ནོ། ། ཞེས་བཤད་ཟིན་ཏོ། ། གསུམ་པ་སྐུ་ལྔ་ལྷུན་གྱིས་གྲུབ་ཚུལ་དུ་དོན་བསྡུ་བ་ནི། དེ་ལྟར་ས་དེ་དག་ཐོབ་པའི་ཚེ་སྐུ་ལྔ་ཡང་ལྷུན་གྲུབ་ཏུ་ཐོབ་པས་ན་དང་པོ་ཆོས་ཀྱི་སྐུ་སྤྲོས་པའི་མཐའ་དང་བྲལ་བ་ནི་འགྱུར་བ་མེད་པའི་ཡོངས་གྲུབ་སྟེ་སྐྱེ༵་ཤི༵་མེ༵ད་པ༵འི་ཆོས་ཉིད་གཡུང༵་དྲུང༵་སྟེ་རྟག་པའི་སྐུ༵་ལྷུན་གྱིས་གྲུབ་པའོ། ། དེ་ཉིད་ཀྱི་ངང་ལས་ལོངས་སྐུར་ཤར་བའི་བྱིན་རླབས་ལས་རང་བྱུང་བ་ཉོན༵་མོ༵ངས་པའི་སེམས་ཅན་ཀུན་གྱི༵་གདུལ་ཞིང༵་དུ༵་གང་ལ་གང་འཚམ་པའི་སྤྲུལ་སྐུ་གན༵ས་ཏེ་དོན་མཛད་པའོ། ། སྤྲུལ་སྐུའི་འཆར་གཞི་དེ་ཉིད་ཡོན་ཏན་གྱི་ཚོགས་ཟ༵ད་མི༵་ཤེ༵ས་པ༵འི་རང་བཞིན་ལྷུན་སྟུག་པོ་བཀོད་པའི་ལོངས་སྤྱོད་ཀུན་གྱི་གཏེར༵་དུ༵་འགྱུར༵་བ་ནི་ལོངས་སྐུའོ། ། དེ་ལྟར་སྐུ་གསུམ་འདུ་འབྲལ་མེད་པའི་རང་བཞིན་ནི་གཉིས་སུ་མེད་པའི་རྡོ༵་རྗེ༵་དང་རི༵ག་པ༵འི་ཡེ་ཤེས་ཆེན་པོ་འཛི༵ན་པ༵ས་མི་འགྱུར་རྡོ་རྗེའི་སྐུའོ༵། ། ཆོས་ཐམ༵ས་ཅ༵ད་ཡེ་ནས་རྫོགས་པ་ཆེན་པོའི་རང་བཞིན་དུ་དབྱེ༵ར་མེ༵ད་ཅི༵ང་མཉམ༵་པ་ཉིད་དུ་མངོན་པར་བྱང་ཆུབ་པ༵འི་སྐུ༵་ནི་ཇི་ལྟ་བ་མཁྱེན་པའི་ཡེ་ཤེས་དང༌། ཆོས་ཅན་ཐམ༵ས་ཅ༵ད་ཀྱང་མ་འདྲེས་པར་མཁྱེ༵ན་པ༵འི་ཡེ༵་ཤེ༵ས་ནི་ཇི་སྙེད་པ་མངོན་པར་བྱང་ཆུབ་པའི་སྐུ༵་སྟེ་མངོན་པར་བྱང་ཆུབ་ཀྱི་སྐུའོ།

། དེ་དག་ཀྱང་རིགས་ལྔ་ཡེ་ཤེས་ལྔའི་སྐུ་སྟེ། གཡུང་དྲུང་གི་སྐུ་ནི་དེ་བཞིན་གཤེགས་པའི་རིགས་ཆོས་ཀྱི་དབྱིངས་ཀྱི་ཡེ་ཤེས་ཀྱི་སྐུའོ། ། ལོངས་སྐུ་ཟད་མི་ཤེས་པའི་ཆོས་ཉིད་རྡོ་རྗེ་རིག་པ་འཛིན་པའི་སྐུ་ནི་རྡོ་རྗེའི་རིགས་ཏེ་མེ་ལོང་ལྟ་བུའི་ཡེ་ཤེས་ཀྱི་སྐུའོ། ། ཐམས་ཅད་དབྱེར་མེད་མཉམ་པའི་སྐུ་ནི་རིན་ཅེན་རིགས་ཏེ་མཉམ་ཉིད་ཡེ་ཤེས་ཀྱི་སྐུའོ། ། ཐམས་ཅད་མཁྱེན་པའི་ཡེ་ཤེས་ཀྱི་སྐུ་ནི་པདྨའི་རིགས་ཏེ་སོ་སོར་རྟོག་པའི་ཡེ་ཤེས་ཀྱི་སྐུའོ། ། ཉོན་མོངས་ཀུན་གྱི་ཞིང་དུ་གནས་པ་ནི་སྤྲུལ་པ་སྟེ་ལས་ཀྱི་རིགས་བྱ་བ་གྲུབ་པའི་ཡེ་ཤེས་ཀྱི་སྐུའོ། ། ས་ཐོབ་པ་དེ༵འི་ཚེ༵་སྐུ༵་ལྔ༵་པོ་ཀུན༵་ཀྱ༵ང་རྫོ༵གས་པར་ཐོབ་པ་ཡིན་ཏེ། འབྲས་བུའི་ས་དང་སྐུ་དང་ཡེ་ཤེས་རྣམས་ཆས་དབྱེ་བ་ལས་སྔ་ཕྱི་མེད་དོ། ། དེའང་ཡོན་ཏན་གྱི་རྟེན་དུ་གྱུར་པས་ས་དང༌། སངས་རྒྱས་ཀྱི་ལུས་སུ་གྱུར་པས་སྐུ་དང༌། རང་བྱུང་གི་རིག་པར་གནས་པས་ཡེ་ཤེས་དང༌། འགྲོ་བའི་དོན་མཛད་པས་འཕྲིན་ལས་ཞེས་སོ་སོར་བཏགས་ཀྱང་ངོ་བོ་གཅིག་སྟེ། རྒྱུ་རྐྱེན་ལས་སྐྱེས་པས་དངོས་པོ་དང༌། འཇིག་པས་མི་རྟག་པ་དང༌། ཆུ་སྐྱོར་བས་བུམ་པར་བཏགས་པ་རྣམས་ངོ་བོ་གཅིག་པ་བཞིན་ནོ། ། བཞི་པ་ངོ་མཚར་གྱི་ལྟས་ཀྱི་སྣང་ཚུལ་ནི། དེ་སྐད་ཅེ༵ས་བརྗོ༵ད་པ༵ས། གདུལ་བྱའི་འཇི༵ག་རྟེན༵་དྲུག༵་གི༵་ཕྱོག༵ས་བཅུ༵་རེ་རེ་ཞིང་གྲངས་མཐ༵འ་ཡ༵ས་ཤི༵ང་མུ༵་མེ༵ད་པ༵་ཐམ༵ས་ཅ༵ད་དུ༵་རྣམ་པར་འཕྲུལ་པའི་དཀྱི༵ལ་འཁོ༵ར་བསམ་གྱིས་མི་ཁྱབ་བརྗོ༵ད་ཀྱི༵ས་མི༵་ལ༵ང་བ༵་ཕྱོགས་བཅུའི་སངས་རྒྱས་ཐམས་ཅད་ཀྱི་ཞིང༵་གི༵་རྡུལ༵་ཕྲ་རབ་ཀྱི་གྲངས་ཇི་སྙེད༵་དང་མཉམ་པ་དེ་ཙམ་དུ༵་གས༵ལ་ཅིང་སྣང་བ༵ར་གྱུར༵་ཏོ༵། ། གསུམ་པ་འབྲས་བུ་ཡེ་ཤེས་ཆེན་པོའི་དཀྱིལ་འཁོར་གཅིག་ཏུ་དོན་བསྡུ་བ་ལ་གཉིས་ཏེ། ཚུལ་ཇི་ལྟར་གསུངས་པ་དང༌། ངོ་བོ་གང་གསུངས་པའོ། ། དང་པོ་ནི། ཐམས་ཅད་དཀྱིལ་འཁོར་དུ་གསལ་བ་དེ༵་ན༵ས་རང་སྣང་གི་དེ༵་བཞི༵ན་གཤེ༵གས་པ༵་བཙུ༵ན་མོ༵འི་ཚོ༵གས་དང༵་རང་བཞིན་གཉི༵ས་སུ༵་མེ༵ད་པ༵འི་དཀྱི༵ལ་འཁོ༵ར་དེ༵་ད༵ག་ལས་དེ་བཞིན་གཤེགས་པ་ཉིད༵་ཀྱི༵་གས༵ང་བ་༵འདི༵་ཉིད༵་སྐུ༵་ད༵ང་གསུ༵ང་དང་ཐུག༵ས་དང་ཡོ༵ན་ཏན༵་དང་འཕྲི༵ན་ལ༵ས་རྡོ༵་རྗེ༵་ལ༵ས་འདི་སྐད་ཅེས་བྱུང༵་ངོ༵༌།

། གཉིས་པ་ནི། ཏིང་ངེ་འཛིན་རང་སྣང་བའི་དཀྱིལ་འཁོར་ངོ་མཚར་བའི་རོལ་པ་དབྱིངས་ལས་མ་གཡོས་པར་བསྟན་པའི་ཕྱིར་ཨ༵་ཧོ༵་ཞེས་པའོ། ། དེའང་དམི༵གས་པར་བྱ༵་བའི་ཡུལ་ཆོས་རང་བཞིན་གྱིས་རྣམ་པར་དག་པ་དང༌། དམི༵གས་པར་བྱེད༵་པའི་བློ་གློ་བུར་ཀུན་བརྟགས་ཀྱིས་རྣམ་པར་དག་པ་དང༌། དེ་གཉིས་ཀའི་ངོ་བོ་གཉིས་སུ་མེད་པའི་ཡེ་ཤེས་ཙམ་དུའང་མི༵་དམི༵གས་པ་ནི། དོན་དམ་པའི་རང་བཞིན་བློས་དཔ༵ག་ཏུ་མེ༵ད་ཅིང་བས༵མ་གྱིས་མི༵་ཁྱབ༵་པ་གཞི་རང་བཞིན་གྱི་དཀྱིལ་འཁོར་ རོ། ། ཏིང་ངེ་འཛིན་རྣམ་པ་གསུམ་སྔོན་དུ་འགྲོ་བས་བསྐྱེད་པའི་ལྷའི་རང་བཞིན་ཆུའི་ཟླ་བ་ལྟར་བསྒོམ་པའི་ཡེ༵་ཤེ༵ས་ར༵ང་རི༵ག་པའི་དཀྱིལ༵་འཁོར༵་རྣམ་པ་སྣ༵་ཚོ༵གས་བརྗོད༵་ཀྱི༵ས་མི༵་ལ༵ང་བ་བསྒོམས་པའི་རྗེས་ལ། འཁོར་བའི་རང་བཞིན་ཆོས་ཉིད་དུ་མཉམ༵་པ་ཉིད་དང༵་མྱ་ངན་ལས་འདས་པ་དམིགས་པ་ཉེ་བར་ཞུ་བས་མི༵་མཉམ༵་པའི་ངོ་བོ་ཀུན༵་ལ་ཡེ་ནས་དག་པའི་དེ་བཞིན་ཉིད་ཀྱིས་ཁྱ༵བ་བྱ་ཁྱ༵བ་བྱེད་མེ༵ད་པའི་རང་བཞིན་ཏེ། ཆོས་ཉིད་རྫོགས་པ་ཆེན་པོས་ཁྱབ༵་པ༵འི་དབྱི༵ངས་དེ་བཞིན་ཉིད་བསྐྱེད་རྫོགས་ཙམ་དུའང་འཛིན་པ་མེད་པར་མཉམ་པར་བཞག་པ་ནི་ལམ་བསྐྱེད་རྫོགས་བསྒྲུབ་པའི་དཀྱིལ་འཁོར་རོ། ། དེ་ལྟར་ཉམས་སུ་བླངས་པའི་མཐར་འབྲས་བུ་གཞི་ཐོག་ཏུ་ཕྱིན་པ་དེའི་ཚེ་ཡེ༵་ན༵ས་སྣང་བ་ཀུན༵་ཏུ་འོད་གས༵ལ་བའི་ལོངས་སྐུ་འགག་པ་མེད་པའི་དཀྱི༵ལ་འཁོ༵ར་ལས། སྣ་ཚོགས་སྤྲུལ་པ་སྐུའི་དཀྱིལ་འཁོར་རྣམ༵་པར་འཕྲོ༵་བས་འགྲོ་བའི་དོན་གཉིས་ལྷུན་གྱིས་གྲུབ་པར་མཛད་དོ། ། དེ་ལྟར་སྐུ་དེ་གཉིས་ནི་རྣམ་པར་འཕྲོ་བ་དང་མི་འཕྲོ་བར་གནས་པ་ལྟར་སྣང་བ་ཉིད་ནས་རང་བཞིན་སྤྲོས༵་པ༵་མེ༵ད་པ་ནི་ཆོས་ཀྱི་སྐུ་སྟེ་ནམ་མཁའ་ལྟ་བུའི་ཆོས་ཉིད་ངོ་མཚར་བར་བསྟན་པས་ཧོ༵་ཞེ༵ས་རྡོ༵་རྗེ༵་གས༵ང་བ༵འི་ཚི༵ག་འདི་ཉིད་དུ༵་གསུངས་པའོ༵། ། དེ་བཞིན་དུ་གཞི་ལམ་འབྲས་བུ་རེ་རེ་ཞིང་ཡང་གནས་ཏེ།

གཞི་ལྟར་ན་དམིགས་བྱ་ཡུལ་དམིགས་བྱེད་བློ་དེ་གཉིས་ཀའི་རང་བཞིན་ཡེ་ནས་དམིགས་པ་མེད་པའི་སེམས་ཉིད་དཔག་ཏུ་མེད་ཅིང་བསམ་གྱིས་མི་ཁྱབ་པའི་འོད་གསལ་གྱི་ངང་ན། ཡེ་ཤེས་རང་རིག་གི་དཀྱིལ་འཁོར་སྣ་ཚོགས་བརྗོད་ཀྱིས་མི་ལང་བ་ཡེ་ནས་གནས་པ་དེ་ཡང༌། ཆོས་ཉིད་མཉམ་པ་དང་ཆོས་ཅན་ཐ་དད་མི་མཉམ་པ་ཀུན་ལ་ཁྱབ་པའི་རང་བཞིན་མཉམ་པ་ཉིད་ནི་ཁྱབ་མེད་ཁྱབ་པ་ཆེན་པོའི་དབྱིངས་ཏེ། ཡེ་ནས་ཀུན་གསལ་གྱི་དཀྱིལ་འཁོར་ལྷུན་གྲུབ་ཆེན་པོ་འགྲོ་བ་ཀུན་ལ་འཕྲོ་ཡང་སྤྲོས་པ་མེད་པའི་རང་བཞིན་ངོ་མཚར་ཏོ་ཞེས་སོ། ། དེའང་དེ་བཞིན་ཉིད་ནི་ཀུན་ལ་ཁྱབ་པའི་ངོ་བོ་ཡིན་ཏེ། སངས་རྒྱས་མཉམ་སྦྱོར་ལས། ཆོས་དབྱིངས་མཉམ་དང་མི་མཉམ་པ། ། ནམ་མཁའ་དབྱིངས་ཀྱི་མཐའ་ཀླས་པའི། ། དངོས་པོ་ཐམས་ཅད་དེ་ཡིན་ཏེ། ། ནམ་མཁའ་ཀུན་གྱི་དབྱིངས་ན་དཔལ། ། རྡོ་རྗེ་སེམས་དཔའ་རྟག་ཏུ་བཞུགས། ། ཞེས་སོ། ། ལམ་ལྟར་ན་དམིགས་བྱ་ཏིང་ངེ་འཛིན་དམིགས་བྱེད་རང་གི་བློ་དེ་གཉིས་ཀའི་ངོ་བོ་མི་དམིགས་པ་དེ་བཞིན་ཉིད་ཀྱི་ཏིང་ངེ་འཛིན་དང༌། ཀུན་ཏུ་སྣང་གི་ཏིང་ངེ་འཛིན་སྙིང་རྗེ་དཔག་ཏུ་མེད་པ་དང༌། རྒྱུའི་ཏིང་ངེ་འཛིན་སྙིང་རྗེའི་ངང་ལས་སེམས་ཉིད་བསམ་གྱིས་མི་ཁྱབ་པ་ཡི་གེའི་རང་བཞིན་ཨ་ལ་སོགས་པའི་ངོ་བོ་ལས། ཡེ་ཤེས་རང་རིག་གི་དཀྱིལ་འཁོར་སྣ་ཚོགས་བརྗོད་ཀྱིས་མི་ལང་བ་བསྒོམས་ནས། དེ་ཐམས་ཅད་སེམས་ཉིད་དུ་མཉམ་པས་སྟོང་པ་དང༌། རྣམ་པ་ཐ་དད་པ་བསྐྱེད་པ་མི་མཉམ་པ་སྣང་བ་དང༌། དེ་ཉིད་ཀྱི་ངོ་བོ་མ་སྐྱེས་པས་ཀུན་ཁྱབ་ཁྱབ་མེད་ཁྱབ་པའི་དབྱིངས་ཡེ་ནས་ཀུན་གསལ་གྱི་ངང་ལས། དཀྱིལ་འཁོར་གྱི་སྤྲོ་བསྡུ་མང་པོ་རྣམ་པར་འཕྲོ་ཡང༌། དོན་ལ་སྤྲོས་པ་མེད་པའི་ངང་དུ་ཤེས་པ་སྟེ། ཟླ་གསང་ཐིག་ལེ་ལས། སེམས་དཔའ་ཀུན་གྱི་དངོས་པོ་ནི། ། རྡོ་རྗེ་སེམས་དཔའ་བདེ་བའི་ མཆོག ། དེ་ཉིད་དངོས་པོ་ཐམས་ཅད་ཀྱི། །ཐམས་ཅད་དུ་ནི་ཡན་ལག་བཞུགས། ། ཞེས་སོ། ། འབྲས་བུ་ལྟར་བཤད་ན།

དབྱིངས་དམིགས་བྱ་དམིགས་བྱེད་དམིགས་པ་མེད་ཅིང་དཔག་མེད་བསམ་གྱིས་མི་ཁྱབ་པ་ཆོས་སྐུའི་ངང་ལས། རང་སྣང་ཡེ་ཤེས་རིག་པའི་དཀྱིལ་འཁོར་སྣ་ཚོགས་བརྗོད་ཀྱིས་མི་ལང་བར་གསལ་བ་རྣམས་ཀྱི་ངོ་བོ་མཉམ་པ་ཉིད་དང༌། བཀོད་པ་དང་རྣམ་པ་མི་མཉམ་པ་ཀུན་ལ་ཁྱབ་པའི་ཆོས་ཉིད་ཁྱབ་བྱ་ཁྱབ་བྱེད་ཁྱབ་པ་མེད་པའི་དབྱིངས་ཡེ་ནས་ཀུན་གསལ་ལོངས་སྤྱོད་རྫོགས་པའི་སྐུ་ལས། སྤྲུལ་སྐུའི་དཀྱིལ་འཁོར་འཕྲོ་ཡང་ཆུ་ཟླ་ལྟར་མ་འཕོས་པར་དབྱིངས་དེ་ཉིད་ལས་སྤྲོས་པ་མེད་པས་སྐུ་གསུམ་འདུ་འབྲལ་མེད་པའི་ཆོས་ཉིད་ངོ་མཚར་བར་བསྟན་པའོ། ། དེ་ལྟར་སྣང་བའི་སངས་རྒྱས་དང་སེམས་ཅན་ཡང་དོན་ལ་མ་སྐྱེས་པར་མཉམ་པ་ཉིད་དེ། སྡོང་པོ་བཀོད་པ་ལས། གང་ཞིག་བདག་དང་སངས་རྒྱས་རྣམས། ། རང་བཞིན་མཉམ་པར་རབ་གནས་ཤིང༌། ། མི་གནས་ལེན་པ་མེད་པ་སྟེ།

 ། དེ་དག་དེ་བཞིན་གཤེགས་པར་འགྱུར། ། ཞེས་སོ། ། ཏིང་ངེ་འཛིན་གས༵ང་བའི༵་སྙིང༵་པོ༵་རང་སྣང་བའི་དེ༵་ཁོ༵་ན༵་ཉིད༵་ངེ༵ས་པ༵་ལས༵། རང་བཞིན་ཏིང་ངེ་འཛིན་གྱི་དཀྱི༵ལ་འཁོ༵ར་སྤྲོས༵་པའི༵་ལེ༵འུ༵་སྟེ༵་དྲུག༵་པའི་རྣམ་པར་བཤད་པ༵འོ༵། ། ། ། ༈ དོན་གཉིས་པ་དེའི་ཡན་ལག་སྔགས་དང་ཕྱག་རྒྱའི་དཀྱིལ་འཁོར་བྱེ་བྲག་ཏུ་བཤད་པ་ལ་གཉིས་ཏེ། གསང་སྔགས་ཀྱི་དཀྱིལ་འཁོར་དང༌། སྐུ་ཕྱག་རྒྱའི་དཀྱིལ་འཁོར་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། གསུང་གི་དཀྱིལ་འཁོར་འབྱུང་བའི་རྒྱུ་བརྗོད། གསང་སྔགས་ཀྱི་དཀྱིལ་འཁོར་དངོས་བསྟན། རང་བཞིན་གཏན་ལ་དབབ་པའོ། ། དང་པོ་ནི། ཏིང་ངེ་འཛིན་གྱི་དཀྱིལ་འཁོར་བསྟན་པ་དེ༵་ནས༵་དེའི༵་ཡ༵ན་ལ༵ག་སྔགས་ཀྱི་དཀྱིལ་འཁོར་བསྟན་པའི་ཕྱིར། དེ༵་བཞིན༵་གཤེ༵གས་པ༵་བཙུ༵ན་མོའི༵་ཚོག༵ས་ད༵ང་བ༵ཅས་པ༵་ཐ༵མས་ཅ༵ད་ཀྱི༵་སྐུ༵་དང༵་གསུ༵ང་དང༵་ཐུག༵ས་རྡོ༵་རྗེ༵་ལ༵ས་གསང་སྔགས་འདི༵་དག༵་ཕྱུང༵་ངོ༵༌། ། གཉིས་པ་ལ་གཉིས་ཏེ། དཀྱིལ་འཁོར་བསྐྱེད་པའི་སྔགས་དང༌། དབང་བསྐུར་བའི་སྔགས་སོ། ། དང་པོ་ལ་བཞི་སྟེ། རྟེན་གཞལ་ཡས་ཁང་བསྐྱེད་པའི་སྔགས་དང༌། བརྟེན་པ་ལྷ་བསྐྱེད་པའི་སྔགས་དང༌། འཕྲིན་ལས་ཡོངས་སུ་རྫོགས་པའི་སྔགས་དང༌། ངོ་མཚར་གྱི་ལྟས་ཇི་ལྟར་སྣང་བའི་ཚུལ་ལོ། ། དང་པོ་ནི། བྷྲཱུྃ་བི༵་ཤྭ༵་བི༵་ཤུ༵དྡྷེ༵་ཞེས་པས་ཏེ། བྷྲཱུྃ་ནི་རྣམ་སྣང་དང༌། བུམ་པ་དང༌། གཞལ་ཡས་ཁང་དང༌། འཁོར་ལོ་དང༌། གཙུག་ཏོར་འཁོར་ལོས་སྒྱུར་བའི་ས་བོན་དུ་གྱུར་པ་ལས། འདིར་ནི་གཞི་ཚད་མེད་པ་ཡེ་ཤེས་ཀྱི་འཁོར་ལོའི་སྟེང་དུ་གཞལ་ཡས་ཁང་བསྐྱེད་པ་དང༌། གཞལ་ཡས་ཁང་པ་ཡང་རྣམ་པར་སྣང་མཛད་ཀྱི་ངོ་བོ་ཡིན་པ་དང༌། བུམ་པ་ཡང་གཞལ་ཡས་ཁང་པ་ཡིན་པས་ན་བྷྲཱུྃ་ལས་བསྐྱེད་པའོ། ། སྔོན་སངས་རྒྱས་གཙུག་ཏོར་འཁོར་ལོས་སྒྱུར་བས་སངས་རྒྱས་དང་སེམས་ཅན་གྱི་དོན་དུ་གཞལ་ཡས་ཁང་པའི་སྨོན་ལམ་བཏབ་པས་ན་དེ་ཉིད་མཚོན་པའོ། ། དེའང་འགྲེལ་ཆུང་ལས།

གཙུག་ཏོར་འཁོར་ལོས་སྨོན་ལམ་རང་གི་སྔགས། ། ཞེས་སོ། ། འོད་རིམ་ལས། དཀྱིལ་འཁོར་སྣ་ཚོགས་བྷྲཱུྃ་དུ་འཕྲོ། །ཡོངས་གྱུར་ཡེ་ཤེས་གཞལ་ཡས་ཁང༌། ། ཞེས་པའི་དོན་ཏོ། ། དེའང་ཕྱི་ལྷའི་ཁང་པ། ནང་ལྷའི་ས་བོན། གསང་བ་ཡུམ་གྱི་བྷ་ག་སྟེ། ཐལ་བའི་རྒྱུད་ལས། བྷྲཱུྃ་དབྱིངས་བྷ་གར་སྣ་ཚོགས་འདུས། ། ལས་དང་ངོ་བོ་དག་པ་ ཉིད༌། ། སངས་རྒྱས་རིན་ཅེན་ཟ་མ་ཏོག། ཅེས་སོ། ། བི་ཤྭ་ནི་སྣ་ཚོགས་ཏེ་འཁོར་འདས་ཀྱི་ཆོས་སུ་སྣང་བ་ཐམས་ཅད་བི་ཤུདྡྷེ་རང་བཞིན་གྱིས་དག་པ་སྟེ། ཆོས་དབྱིངས་སྤྲོས་པ་དང་བྲལ་བ་དེ་ཉིད་སངས་རྒྱས་ཀྱི་བཞུགས་གནས་སུ་བསྟན་པས། འདིར་དེ་མཚོན་པར་བྱེད་པས་གཞལ་ཡས་ཁང་པའོ། ། གཉིས་པ་ལྷ་བསྐྱེད་པའི་སྔགས་ལ་དྲུག་ལས། དང་པོ་རིགས་ལྔ་ཡབ་ཡུམ་གྱི་སྔགས་ནི་ཧཱུྃ་བཛྲ་དྷྲིཀ྄་ལ་སོགས་པ་ལྔ་ཚན་གཉིས་ཏེ། དེ་ཡང་ཡབ་ཀྱི་སྔགས་སོ་སོའི་དང་པོ་ཧཱུ༵ྃ་ཨཱོ༵ཾ་སྭཱ་ཨཱ༵ཾ་ཧཱ༵་ལྔ་ནི་རྒྱུ་མ་ནོར་བ་རྩ་བའི་སྔགས་ཏེ་སྐྱེད་པར་བྱེད་པའི་ས་བོན་ནོ། ། དེ་ཉིད་སྐུ་ལྔ་ཡེ་ཤེས་ལྔ་ལ་སོགས་པའི་རང་བཞིན་ཡིན་ཏེ། གསང་འདུས་ལས། རྡོ་རྗེ་འཛིན་དང་རྒྱལ་བའི་རྒྱལ། ། རིན་ཅེན་འཛིན་དང་ཆགས་ཆེན་མཚོན། ། ཤེས་རབ་འཛིན་པ་ཞེས་བྱ་སྟེ། ། ཞེས་པ་དང༌། དགོངས་འདུས་ལས། སྐུ་མཚོན་པར་བྱེད་པ་ལ་ནི་ཨོཾ་ཞེས་ཐ་སྙད་དུ་བྱས་སོ། ། ཞེས་པ་ལ་སོགས་པའོ། ། བ༵ཛྲ༵་དྷྲི༵ཀ྄་ལ་སོགས་པ་ནི་དེ་དག་གི་རང་བཞིན་མཚོན་པ་ངོ་བོའི་སྔགས་སོ། ། བཛྲ་ནི་སྣང་སྟོང་གཉིས་སུ་མེད་པས་རྡོ་རྗེ་སྟེ་དྷྲིག྄་ནི་དེ་ཉིད་འཛིན་པར་བྱེད་པས་ན་མི་བསྐྱོད་པའོ། ། ཛི༵་ན༵་ཛིག྄༵དེ་བཞིན་དུ། ར༵ཏྣ༵་རིན་པོ་ཆེ། དྷྲི༵ག྄་ནི་འཛིན་པ་སྟེ་འགྲོ་བ་ལ་འདོད་དགུ་སྦྱིན་པས་རིན་ཅེན་འབྱུང་ལྡན་ནོ། ། ཨ༵་རོ༵་ལི༵ག྄་ནི་གདུལ་བྱ་ལ་རྗེས་སུ་ཆགས་པས་འོད་དཔག་མེད་དོ། ། པྲ༵ཛྙ༵་དྷྲི༵ག྄་ནི་གདུལ་བྱའི་དོན་དུ་ཤེས་རབ་སྣ་ཚོགས་འཆང་བས་དོན་ཡོད་གྲུབ་པའོ། ། ཡུམ་གྱི་སྔགས་སོ་སོའི་དང་པོ་མཱུ༵ྃ་ལཱ༵ྃ་མཱ༵ྃ་པྱཱ༵ྃ་ཏཱ༵ྃ་ལྔ་ནི་ཡུམ་ལྔའི་རྒྱུ་མ་ནོར་བ་རྩ་བའི་སྔགས་ཏེ་བསྐྱེད་པའི་ས་བོན་

ནོ། ། དེའི་རང་བཞིན་གྱི་ངོ་བོ་ནི་མཱུ༵ྃ་དྷཱ༵་ཏུ༵་ཤྭ༵་རི༵་ནི་རང་བཞིན་གྱིས་དག་པ་དབྱིངས་ཀྱི་དབང་ཕྱུག་མའོ། ། ལཱ༵ྃ་ཏེ༵་ཥ་ར༵་ཏི༵་སངས་རྒྱས་ཐམས་ཅད་ཀྱི་བློན་མོ་སྟེ་སངས་རྒྱས་སྤྱན་ནོ། ། མཱ༵ྃ་མོ༵་ཧ༵་ར༵་ཏེ་སེམས་ཅན་བདག་གིར་བྱེད་པས་མཱ་མ་ཀཱིའོ། ། པྱཱ༵ྃ་རཱ༵་ག༵་ར༵་ཏི༵་ཉེས་པའི་དྲི་མས་མ་གོས་པས་གོས་དཀར་མོའོ། ། ཏཱ༵ྃ་བཛྲ༵་ར༵་ཏི༵་སེམས་ཅན་འཁོར་བ་ལས་སྒྲོལ་བས་སྒྲོལ་མའོ། ། གཉིས་པ་ཐུགས་ཀྱི་སེམས་དཔའ་ཡབ་ཡུམ་གྱི་སྔགས་ལའང་གཉིས་ལས། ཡབ་ཀྱི་ཀྵི༵་ཏྲཾ༵་ཧྲི༵་ཛྲིཾ་༵བཞི་ནི་རྩ་བའི་སྔགས་དང་བསྐྱེད་པའི་ས་བོན་ཡིན་ལ། ཧི༵་རཱ༵་ཛ༵་ཡཿས་དང་མིག་ལྟར་སེམས་ཅན་གྱི་དོན་བྱེད་པས་རྒྱལ་པོའོ། ། ཨཱ༵་ག༵རྦྷ༵་ཡ༵ཿདགོས་འདོད་ཐམས་ཅད་འབྱུང་བའི་སྙིང་པོར་གྱུར་པའོ། ། ཧ༵་ཧཱུྃ་༵པ༵དྨ༵་བ་ད་མ་ཆགས་པ་མེད་ཅིང་གདུལ་བྱའི་ཡིད་འཕྲོག་པས་པདྨ་ལྟ་བུའི་ཞལ་མངའ་བའོ། ། ཀུ༵་རུ་༵པྣ༷་ཧྲི་རྡོ་རྗེ་ལྟ་བུས་སེམས་ཅན་གྱི་དོན་མཛད་པའོ། ། ཡུམ་བཞིའི་ཧཱུ༵ྃ་ཏྲཱ༵ྃ་ཧྲཱི༵་ཨཱཿ༵རྩ་སྔགས་དང་ས་བོན་ནོ། ། ལཱ༵་སྱེ༵་ས༵་མ༵་ཡ༵་སྟཱ༵ཾ་ནི་སྒེག་པའི་ཉམས་དང་ལྡན་པས་སངས་རྒྱས་ཐམས་ཅད་ཀྱི་དམ་ཚིག་ལ་ནོས་ཤིག་པའོ། ། མཱ༵་ལེ༵་ས༵་མ༵་ཡ༵་ཧོ༵་ནི་གཟུངས་དང་ཏིང་ངེ་འཛིན་གྱིས་སངས་རྒྱས་ཐམས་ཅད་ཀྱི་དམ་ཚིག་ལ་གནས་པར་བྱའོ་ཞེས་སོ། ། གཱི༵རྟི༵་རཱ༵་གོ༵་ཧ༵ཾ་ནི་གླུ་དབྱིངས་སྙན་པོ་ལྟ་བུས་སེམས་ཅན་ལ་རྗེས་སུ་ཆགས་པ་ནི་ང་ཡིན་ནོ་ཞེས་པའོ། ། ནི༵རྟི༵་རཱ༵་ག༵་ཡཱ༵་མི༵་ནི་གར་སྒྱུར་བ་ལྟ་བུའི་འཕྲིན་ལས་ཀྱིས་སེམས་ཅན་ལ་རྗེས་སུ་ཆགས་པར་བྱའོ། ། ཞེས་པའོ། ། གསུམ་པ་གསུང་གི་སེམས་དཔའ་ཡབ་ཡུམ་གྱི་སྔགས་ལ་གཉིས་ལས། ཡབ་ཀྱི་མཻ༵་ཐླྷིཾ ཧཱུ༵ྃ་མུ༵ྃ་ནི་རྩ་སྔགས་དང་ས་བོན་ནོ། ། དྷ༵་ར༵་ཎི༵་བྱམས་པས་སེམས་ཅན་རྗེས་སུ་འཛིན་པ་སྟེ། སྭཱ༵་ཧཱ༵་ནི་གཞི་ཚུགས་ཤིག་པའོ། ། ནི༵་སྭ༵་ར༵ྃ་བྷ༵་རེ༵་ཡ༵་སྭ༵་ཧཱ་ནི་འཐུག་པའམ་སྦྱང་དཀའ་བའི་སྒྲིབ་པ་སེལ་བའོ།

། སྭ༵་ར༵་ཛ༵་ཡ་སྭཱ༵་ཧཱ༵་ནི་འཁོར་འདས་གཉིས་ལ་མི་གནས་པའི་རང་བཞིན་ཀུན་ཏུ་བཟང་པོའི་རྒྱལ་ པོའོ། ། ཤྲཱི༵་ཨཱཾ༵་རཱ༵་ག༵་ཡ༵་སྭཱ༵་ཧཱ༵་ནི་གཉིས་སུ་མི་གནས་པའི་དཔལ་སེམས་ཅན་ལ་རྗེས་སུ་ཆགས་པའོ། ། ཡུམ་བཞིའི་ཛ༵ཿ་ཧཱུ༵ྃ་བ༵ྃ་ཧོ༵ཿནི་རྩ་སྔགས་དང་ས་བོན་ནོ། ། དྷུ༵་པེ༵་པྲ༵་བེ༵་ཤ༵་ནི་ཚུལ་ཁྲིམས་ཀྱི་བདུག་སྤོས་གདུལ་བྱའི་རྒྱུད་ལ་འཇུག་པའོ། ། པུ༵ཥྤེ༵་ཨཱ༵་བེ༵་ཤ༵་ནི་བྱང་ཆུབ་སེམས་ཀྱི་མེ་ཏོག་རྒྱས་པའི་ཆར་གདུལ་བྱའི་རྒྱུད་ལ་འབེབས་པའོ། ། དཱི༵་པ༵་སུ༵་ཁི༵་ནི༵་ཡེ་ཤེས་ཀྱིས་སྒྲོན་མེས་མ་རིག་པའི་མུན་པ་སེལ་བའོ། ། ག༵ནྡྷེ༵་ཙི༵ཏྟ༵་ཧོ༵ཿནི་བདུད་རྩིའི་ཆུ་རྒྱན་གྱིས་གདུལ་བྱའི་རྒྱུད་ཚིམ་པར་བྱེད་པའོ། ། བཞི་པ་སྒོ་བ་ཡབ་ཡུམ་གྱི་སྔགས་ལ་གཉིས་ལས། ཡབ་ཀྱི་ཧཱུ༵ྃ་ཧཱུ༵ྃ་ཧཱུ༵ྃ་ཧཱུ༵ྃ་བཞི་ས་བོན་ཏེ། དེའི་སྒྲས་སཾ་ཧ་ར་ཎ་སྡུད་པར་བྱེད་པ་སྟེ་གདུགས་པ་ཅན་དབང་དུ་སྡུད་པའམ་གདུལ་བྱའི་རྒྱུད་ལ་ཆེ་བའི་ཡོན་ཏན་འཇོག་པའོ། ། མཇུག་གི་ཕཊ༵་རྣམས་ཀྱི་སྒྲས་ཨ་སྥ་ར་ཎ་སྤྲོ་བའམ་གཏོར་བ་སྟེ། གདུག་པ་ཅན་འཐོར་བའོ། ། ཡ༵་མཱ༵ན་ཏ༵་ཀྲྀ༵ཏ་ནི་འཆི་བདག་གཤིན་རྗེའི་གཟུགས་འཛིན་པའོ། ། བི༵ག་ནཱ༵ནྟ༵་ཀྲྀ༵ཏ༵་ནི་བགེགས་མཐར་བྱེད་པའོ། ། པ༵དྨ༵་ན༵་ཏ་ཀྲྀ༵ཏ༵་ནི་འཁོར་བའི་འདམ་གྱིས་མ་གོས་པའོ། ། པྲ༵ཛྙཱ༵ན་༵ཏ༵་ཀྲྀ༵ཏ་ནི་ཉོན་མོངས་པའི་བདུད་འཇོམས་པའོ། ། ཡུམ་གྱི་ཨཱོ༵ཾ་དང་ཕཊ༵་ནི་སྔར་དང་འདྲའོ། ། མ༵་ཧཱ༵་བ༵ཛྲ༵་དྷ༵་རོ་མ༵་ཧཱ༵་ཀྲོ༵་དྷེ་ཤྭ༵་རཱི༵་ཛྭ༵་ལ༵་ནི༵་ཧཱུ༵ྃ་ཞེས་པ། རྡོ་རྗེའི་གཟུངས་མ་ཆེན་མོ་ཁྲོ་མོ་དབང་ཕྱུག་འབར་མ་ཆེན་མོ་ཞེས་པའོ། ། དེ་བཞིན་དུ་ར༵ཏྣ༵་རིན་པོ་ཆེ། པ༵དྨ༵་ནི་སྐད་སོར་བཞག་སྟེ་པདྨ། ཀ༵རྨ༵་ནི་འཕྲིན་ལས་ཀྱི་ཁྲོ་མོའོ། ། ལྔ་པ་ཀུན་ཏུ་བཟང་པོ་ཡབ་ཡུམ་གྱི་ཡབ་ཀྱི་སྔགས་ལ་ཧཱུ༵ྃ་ཧཱུ༵ྃ་ཧཱུ༵ྃ་གསུམ་ནི་ཁམས་གསུམ་གྱི་སེམས་རྒྱུད་དག་པ་ཡེ་ཤེས་གསུམ་མོ། ། བ༵ཛྲ༵་ཙི༵ཏྟ༵་ཧཱུ༵ྃ་

ཨོཾ་ཡིན་སྙམ། ནི་དེ་ཉིད་སངས་རྒྱས་ཐམས་ཅད་ཀྱི་ཐུགས་རྡོ་རྗེའི་རང་བཞིན་ཅན་ནོ། ། ཡུམ་གྱི་ཨ༵་ཨ༵་ཨ༵་གསུམ་ནི་སྒོ་གསུམ་དུས་གསུམ་དབྱིངས་གསུམ་སྐྱེ་བ་མེད་པའོ། ། བ༵ཛྲི་བྷ༵་དྲ༵་ས༵་མ༵ནྟ༵་ཨ༵་ནི་དེ་ཉིད་ཀུན་ཏུ་བཟང་མོའི་རང་བཞིན་དུ་དག་པའོ། ། དྲུག་པ་ཐུབ་པ་དྲུག་གི་སྔགས་ནི། ཨཱོ༵ཾ་ནི་སྔགས་ཀྱི་ཚོགས་བྱིན་གྱིས་རློབ་པ་ཡེ་ཤེས་ལྔའི་རང་བཞིན་ནོ། ། མུ༵་ནེ༵་ནི་ཐུབ་པའོ། ། ཀྲྀཾ་ནི་སྲིན་པོ་ལ་སོགས་པ་རྣམ་པར་མ་ཞི་བ་སྟེ་འདིར་ལྷ་མ་ཡིན་ནོ། ། སྭཱ༵་ཧཱ༵་གཞི་ཚུགས་ཤིག་པའོ། ། དེ་བཞིན་དུ་སྦྱར་ཏེ། ཏྲཱུ༵ྃ་ནི་སྲེད་པས་བཅིངས་པས་ཏེ་མིའི་སྙིང་པོའོ། ། སྲུ༵ྃ་ནི་བློ་གྲོས་རྟུལ་བ་སྟེ་དུད་འགྲོའོ། ། བྲཾ་ནི་བཀྲེས་སྐོམ་གྱིས་གདུངས་པ་སྟེ་ཡི་དྭགས་སོ། ། ཀྵ༵ྃ་ནི་བཟོད་ལྡན་ཏེ་ལྷའི་སྙིང་པོའོ། ། ཡེ༵་ནི་ཐུར་དུ་ལྷུང་བ་སྟེ་དམྱལ་བའི་སྙིང་པོའོ། ། གསུམ་པ་འཕྲིན་ལས་ཡོངས་སུ་རྫོགས་པའི་སྔགས་ལ་གསུམ་ལས། དང་པོ་སྤྱན་དྲང་ཞིང་བསྟྀམ་པའི་སྔགས་ནི། ཨོཾ༵་ཨེ༵་ཧྱེ༵་ཧི༵་བྷ༵་ག༵་ཝཱན༵་མ༵་ཧཱ༵་ཀཱ་རུ༵་ཎི༵ཀཱ༵་དྲྀ༵་ཤྱ༵་ཧོ༵་ས༵་མ༵་ཡ༵་སྟྭ༵ཾཿ ཞེས་པ་ནི་ཚུར་བྱོན་ཚུར་བྱོན། བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པ། ཐུགས་རྗེས་གཟུགས་ལ་དམ་ཚིག་ལ་ནོས་ཤིག་ པའོ། ། ཛ༵ཿཧཱུ༵ྃ་བ༵ྃ་ཧོ༵ཿནི་ལྕགས་ཀྱུས་དགུག་ཞགས་པས་བཅིངས་ལྕགས་སྒྲོག་གིས་བསྡམས་དྲིལ་བུས་དབང་དུ་བྱེད་པའོ། ། གཉིས་པ་རིག་པའི་མེ་ཏོག་གཏོར་བའི་སྔགས་ནི་ཨོཾ༵་ཨྃ་ཨཱྃཿཧཱུྃ་སྭཱཿཧཱ་ནི་རིགས་ལྔ་དང་ཡེ་ཤེས་ལྔའོ། ། བ་དང་ཛྲ་དང་ས་དང་མ་དང་ཡ་རྣམས་སོ་སོར་སྦྲེངས་པ་ནི་ཡི་གེ་བཀྲམ་པ་སྟེ་གོང་འོག་གི་ཡི་གེ་ལྔ་དང་སྦྱར་ལ་ཡི་གེ་བཏུ་བར་བྱ་སྟེ། ཨོཾ་བ༵ཛྲ༵་ས༵་མ༵་ཡ༵་ཨོཾ༵་ནི་སྐུའི་དམ་ཚིག་གིས་སྐུར་བསྒྲུབ་པའོ། ། ཨཱཿབ༵ཛྲ༵་ས༵་མ༵་ཡ༵་ཨཱ༵ཿགསུང་གི་དམ་ཚིག་གིས་གསུང་དུ་བསྒྲུབ་པའོ། ། ཧཱུྃ་བ༵ཛྲ༵་ས༵་མ༵་ཡ༵་ཧཱུ༵ྃ་ཐུགས་ཀྱི་དམ་ཚིག་གིས་ཐུགས་སུ་བསྒྲུབ་པའོ།

། སྭཱ་བ༵ཛྲ༵་ས༵་མ༵་ཡ༵་སྭཱ༵་ཡོན་ཏན་གྱི་དམ་ཚིག་གིས་ཡོན་ཏན་དུ་བསྒྲུབ་པའོ། ། ཧཱ་བ༵ཛྲ༵་ས༵་མ༵་ཡ༵་ཧཱ༵་འཕྲིན་ལས་ཀྱི་དམ་ཚིག་གིས་འཕྲིན་ལས་སུ་བསྒྲུབ་པའོ། ། གསུམ་པ་དངོས་གྲུབ་ཀྱི་དོན་དུ་གསོལ་བ་གདབ་པ་ནི། ཨོཾ༵་ཡེ༵་ཤེ༵ས་རྒྱལ༵་པོ༵་ཞེས་བཅོམ་ལྡན་འདས་ལ་བོས་ཏེ། དེ་བཞིན་གཤེགས་པ་ཐམས་ཅད་ཀྱི་སྐུ༵་གསུ༵ང་ཐུག༵ས་ཡོ༵ན་ཏན༵་འཕྲི༵ན་ལ༵ས་རྨ༵ད་དུ༵་བྱུང༵་བ༵་ཆེན་པོའི་དངོས་གྲུབ་ལ་ད༵་ལྟ༵་ཉིད༵་དུ༵་མཉ༵མ་པར་སྦྱོ༵ར་བ༵འི་བདག་པོ༵ས། ལྷའི་སྐུ་གསུང་ཐུགས་ཕྱག༵་རྒྱ༵་ཆེ༵ན་པོ༵ར་ད་ལྟ་ཉིད་དུ་བད༵ག་སྦྱོར༵་ཅི༵ག་ཅེས་པ་དང༌། ཨོཾ༵་བ༵ཛྲ་ས༵་མ༵་ཡ༵་ཧཱུ༵ྃ་གིས་སྐུའི་དམ་ཚིག་དུས་ལ་བབས་པར་བསྐུལ་བའོ། ། ཨོཾ༵་བ༵ཛྲ་ས༵་མ༵་ཡ༵་སྟྭཾ༵ཿགྱིས་གསུང་གི ཨོཾ༵་བ༵ཛྲ་ས༵་མ༵་ཡ༵་ཧོ༵ཿཞེས་པས་ཐུགས་ཀྱི་དམ་ཚིག་ལ་བསྐུལ་བའོ། ། ཛ༵ཿཧཱུ༵ྃ་བ༵ྃ་ཧོ༵ཿཡིས་གཉིས་སུ་མེད་པར་བསྲེ་ཞིང་བརྟན་པར་བྱེད་པའོ། ། བཞི་པ་ངོ་མཚར་གྱི་ལྟས་ཇི་ལྟར་སྣང་བའི་ཚུལ་ནི་དེ་སྐད་ཅེས༵་བརྗོ༵ད་པ༵ས་གསུ༵ང་གསང་སྔགས་ཀྱི༵་དཀྱི༵ལ་འཁོ༵ར་དེ༵་དག༵་གི༵ས་འཇིག་རྟེན་དྲུག་གི་ཕྱོགས་བཅུ་ཐམས་ཅད་དུ་སྔགས་ཀྱི་སྒྲ་ཆེན་པོས་ཁྱབ་པར་གྲགས་སོ། ། དེས་སེམས་ཅན་གྱི་རྒྱུད་ཀུན་སྨིན་པར་བྱས་པས་ར༵བ་ཏུ༵་གྲག༵ས་སོ༵། ། གྲོལ་བར་བྱས་པས་ཀུན༵་ཏུ་༵གྲག༵ས་སོ༵། ། ཡང་སྐུ་དང་གསུང་དང་ཐུགས་ཀྱི་གསང་སྔགས་ཀྱི་སྒྲ་དང་སྒྲ་ལས་ཐོན་པའི་ཟེར་དང་ཟེར་ཀུན་ཏུ་འཕྲོས་པའི་སྣང་བ་ཆེན་པོ་ལ་ཡང་ཤེས་པར་བྱའོ། ། གཉིས་པ་དབང་བསྐུར་བའི་སྔགས་ལ་གཉིས་ལས། ཇི་ལྟར་གསུངས་པའི་ཚུལ་ནི་བསྐྱེད་པའི་སྔགས་བསྟན་པ་དེ༵་ན༵ས་བཅོ༵མ་ལྡ༵ན་འད༵ས་ཡིད་བྱེད༵་པ༵་པོ༵་རྡོ༵་རྗེ༵་ཀུན་ཏུ་བཟང་པོ་དང༵་ཆོས་བྱ༵་བ༵་མོ༵་རྡོ༵་རྗེ༵་ཀུན་ཏུ་བཟང་མོ་གཉིས༵་སུ༵་མེ༵ད་པ༵འི་གསུང་གི་དཀྱི༵ལ་འཁོ༵ར་ལ༵་ཐི༵མ་པ༵ར་མཛ༵ད་དོ༵། ། ཐིམ་པར་མཛད་པ་དེ༵་ན༵ས་ཕྱོག༵ས་བཅུ༵་དུས༵་བཞི༵འི་དེ༵་བཞི༵ན་གཤེ༵གས་པ༵་ཐམས་ཅད་ཀྱི་བད༵ག་ཉིད༵་ཆེན༵་པོ༵་ཀུན་ཏུ་བཟང་པོས༵།

སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཆེན་པོའི་བད༵ག་ཉིད༵་ཀྱི་དངོས་གྲུབ་ཆེ༵ན་པོའི༵་ཡེ༵་ཤེ༵ས་དང༵་གཟི་བྱིན༵་ཕུན་སུམ་ཚོགས་པ་ཐམས་ཅད་བསྡུ༵་བ༵་ཞེས༵་བྱ༵་བ༵འི་གསང་སྔགས་འདི༵་ཉིད། སྟོན་པ་ཡབ་ཡུམ་གྱི་སྐུ༵་དང༵་གསུང༵་ཐུག༵ས་གཉིས་སུ་མེད་པ་རྡོ༵་རྗེ༵འི་རང་བཞིན་ཐབས་དང་ཤེས་རབ་ཟུང་དུ་འབྲེལ་བའི་སྒྱུ༵་འཕྲུ༵ལ་དྲྭ༵་བ༵་ལ༵ས་བྱིན་གྱི་རླབས་ཀྱིས་རང་ཤར་དུ་བྱུང༵་ངོ༌། ། གཉིས་པ་སྔགས་དངོས་ལ་གསུམ་ལས། དང་པོ་དྲི་མ་འཁྲུད་པ་ཡེ་ཤེས་ལྔས་དབང་བསྐུར་བ་ནི། ཨོཾ༵་མ༵་ཧཱ༵་ཤཱུ༵་ནྱ༵་ཏཱ༵་ཛྙཱ༵་ན༵་བཛྲ༵་སྭ༵་བྷཱ༵་ཝཱ༵ཨཱ༵ཏྨ༵་ཀོ༵྅༵ཧཾ༵་ནི་སྟོང་པ་ཉིད་ཀྱི་ཡེ་ཤེས་ཆེན་པོ་རྡོ་རྗེའི་ངོ་བོ་ཉིད་ཀྱི་བདག་ཉིད་ནི་ངའོ་ཞེས་པའོ། ། དེ་བཞིན་དུ་སྦྱར་ཏེ། ཨཱ༵་ད༵ར་ཤ༵་མེ་ལོང་ལྟ་བུ། པྲ༵ཏྱ༵་བེ༵་ཀྵ༵་ཎཱ༵་སོ་སོར་རྟོག་པ། ས༵་མ༵་ཏཱ༵་མཉམ་པ་ཉིད། ཀྲྀ༵་ཏྱཱ་༵ནུཥྛཱ༵་ན་བྱ་བ་ནན་ཏན། ཛྙཱ༵་ན༵་བ༵ཛྲ་སྭ༵་བྷཱ༵་ཝ༵་ཨཱ༵ཏྨ༵་ཀོ༵྅ཧཾ༵་ཡེ་ཤེས་རྡོ་རྗེའི་བདག་ཉིད་ང་ཡིན་ནོ་ཞེས་པའོ། ། དེ་ལྟར་དབང་བསྐུར་བའི་དོན་ནི་སྐབས་འདིར་རང་རང་གི་རིགས་བདག་གང་ཡིན་པ་ཚོན་གང་བ་རེས་དབུ་བརྒྱན་པ་སྟེ། ཐལ་བ་ལས། མི་བསྐྱོད་བྱེད་པོ་ཡུམ་དང་བཅས༌། རྡོ་རྗེ་འཛིན་པའི་ཕྱག་རྒྱར་བསྟན། བྱམས་པ་ས་སྙིང་དེ་བཞིན་ནོ། ། གཞན་དག་རང་གི་ཕྱག་རྒྱ་སྟེ། ། གཤིན་རྗེ་གཤེད་ལ་རྟག་པར་བཤད། ། ཐུབ་ཆེན་རྡོ་རྗེ་འཛིན་འཆང་བ། ། ཟླ་དང་བྲལ་བས་དཔའ་བོ་ཆེ། ། ཞེས་གསུངས་པ་བཞིན་ནོ། ། འོ་ན་འདིར་གཙོ་བོ་ལ་རྣམ་སྣང་གིས་བརྒྱན་པར་རིགས་སོ་ཞེ་ན། དེ་བཞིན་གཤེགས་པའི་ཐུགས་སུ་མཚོན་པས་མི་བསྐྱོད་པ་ཉིད་རིགས་སོ། ། མི་བསྐྱོད་པ་ལ་ནི་རྣམ་སྣང་སྟེ་སྐབས་འདིར་སྐུ་མཚོན་པའི་ཕྱིར་རོ། ། འདིར་ལྷ་ཐམས་ཅད་ལ་དེ་བཞིན་གཤེགས་པ་ལྔས་དབུ་བརྒྱན་པའོ། ། གཉིས་པ་ནུས་པ་འཇུག་པ་རིགས་ལྔས་བྱིན་གྱིས་བརླབ་པའི་སྔགས་ནི། ཨོཾ༵་ས༵རྦ༵་ཏ༵་ཐཱ༵་ག༵་ཏ༵་མ༵་ཧཱ༵་ཀཱ༵་ཡ༵་བཛྲ༵་སྭཱ༵་བྷཱ༵་ཨཱ༵ཏྨ༵་ཀོ༵྅༵ཧ༵ཾ་ནི་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་རང་བཞིན་ཆེན་པོ་ང་ཡིན་ནོ་ཞེས་པའོ།

། དེ་བཞིན་དུ། ཝཱ༵ཀ༵་བ༵ཛྲ༵་གསུང་རྡོ་རྗེ། ཙི༵ཏྟ༵་བ༵ཛྲ༵་ཐུགས་རྡོ་རྗེའོ། ། ཨ༵་ནུ༵་རཱ༵་ག༵་བ༵ཛྲ༵་ཡོན་ཏན་རྡོ་རྗེ། པཱུ༵་ཛ༵་བ༵ཛྲ༵་འཕྲིན་ལས་རྡོ་རྗེའོ། ། དེ་དག་གིས་ལྷ་ཐམས་ཅད་ཀྱི་གནས་ལྔར་དེ་བཞིན་གཤེགས་པ་ལྔ་བསྐྱེད་དོ། ། དེ་ལྟར་སྣང་འབྱེད་ཀྱི་ཏིང་ངེ་འཛིན་ལ་སངས་རྒྱས་ཉི་ཁྲི་ཆིག་སྟོང་བས་ཀྱང་ལྷག་པར་གནས་ཏེ། གནས་ལྔར་གསལ་བཏབ་པའི་ཕྱིར་རོ། ། ཉི་ཁྲི་ཆིག་སྟོང་ནི ་ སྐུ་གསུང་ཐུགས་གསུམ་བྱིན་གྱིས་རློབ་པའི་དབང་དུ་བྱས་ཏེ། ཐལ་བ་ལས། གནས་གསུམ་ཁྱབ་པའི་ཡི་གེ་ལས། ། འོད་ཟེར་འཕྲོ་བའི་ཚོགས་ཆེན་པོས། ཁམས་གསུམ་བྱིན་བརླབས་གཟི་བྱིན་བསྡུས། ། རང་བཞིན་རྡོ་རྗེའི་གནས་གསུམ་ལ།

 ། རྒྱུ་གཉིས་ཚུལ་དུ་རང་སྣང་བའོ། ། ཞེས་ སོ། ། དེའི་སྟེང་དུ་ལྟེ་བ་དང་གསང་བར་སྭཱ་དང་ཧཱ་ལས་ཡོན་ཏན་དང་འཕྲིན་ལས་གཉིས་ནི། དེ་ལས། ལྟེ་བ་རྣམ་གཉིས་ཟླ་བ་ལ། ། སྔོ་ལྗང་ཡི་གེ་སྭཱ་ཧཱ་གཉིས། ། རྗེས་མཐུན་འོད་ཟེར་འཕྲོ་འདུ་ལས། ། ཡོན་ཏན་རྫོགས་པའི་གཟི་བརྗིད་ལྡན། ། ཞེས་སོ། ། དེ་ལྟར་ན་སྐུ་གསུང་ཐུགས་ཡོན་ཏན་འཕྲིན་ལས་ཀྱི་རིགས་ལྔས་བརྒྱན་པའོ། ། གསུམ་པ་དེ་ལས་བྱུང་བའི་བྱིན་རླབས་ཀྱི་སྣང་ཚུལ་ནི། དབང་བསྐུར་བ་དང་བྱིན་གྱིས་བརླབ་པའི་སྔགས་དེ་སྐད་ཅེ༵ས་བརྗོ༵ད་པ༵ས་ལྷ་དེ་དག་གི་དབང་གིས་བྱིན་རླབས་གདུལ་བྱའི་ལུས་ངག་ཡིད་གསུམ་ལ་གཉིས་སུ་མེད་པར་ཐིམ༵་པར༵་གྱུར༵། དེས་ཉོན་མོངས་པ་དུག་ལྔ་ཡེ་ཤེས་ལྔའི་ངོ་བོར་གས༵ལ་བ༵ར་གྱུར༵། དེས་ཕུང་པོ་ཁམས་དང་སྐྱེ་མཆེད་ཐམས་ཅད་ལྷའི་དཀྱིལ་འཁོར་དུ་འོད་འབ༵ར་བ༵ར་གྱུར༵་ཏོ༵། ། གསུམ་པ་རང་བཞིན་གཏན་ལ་དབབ་པ་ལ་ལྔ་སྟེ། གསུང་གི་ངོ་བོ་བརྗོད་དུ་མེད་པ། རང་བཞིན་བསམ་གྱིས་མི་ཁྱབ་པ། གནས་ལུགས་གདོད་ནས་དག་པ། སྣང་ལུགས་མཆོག་ཏུ་གྱུར་པ། ཡིན་ལུགས་དབྱིངས་ལས་མ་གཡོས་པའོ། ། དང་པོ་ནི། དེ་བཞིན་གཤེགས་པའི་གསུང་གི་གསང་བ་བསམ་གྱིས་མི་ཁྱབ་པའི་དོན་ནི་ཁྱད་པར་དུ་འཕགས་པའི་ཕྱིར། ཨེ༵་མ༵་ཧོ༵་ངོ༵་མཚ༵ར་ཏེ་ཡ་མཚན་རྨ༵ད་དུ་བྱུང་བ་ཉིད་ཀྱི༵་ཆོས༵་ནི་ཡང་དག་པར་རྫོ༵གས་པ༵འི་སང༵ས་རྒྱས༵་ཀུན༵་གྱི༵་གསུ༵ང་མི་ཟད་པ་རྒྱན་གྱི་འཁོར་ལོ་དམ་པའོ། ། ཇི་ལྟར་ངོ་མཚར་ན་གསུང་གི་ངོ་བོ་དེ་ཉིད་བརྗོད་པའི་སྒྲ༵་ད༵ང་ཆོས་ཀྱི་མི༵ང་ཚི༵ག་ཀུན༵་ལ༵ས་འད༵ས་བཞིན་དུ་འགྲོ་བའི་སྣང་བ་དང་མཐུན་པར་གསུང་དབྱངས་ཕུན་སུམ་ཚོགས་པ་སྣ༵་ཚོ༵གས་པའི་སྒྲ༵་སྐད་ཚད་མེད་པ་རྣམ༵ས་གས༵ལ་བ༵ར་འབྱུ༵ང་བས་ངོ་མཚར་བའོ། ། གཉིས་པ་ནི། སངས་རྒྱས་ཀྱི་གསུང༵་གཅི༵ག་དབྱངས་ཀྱི་ཡན་ལག་དྲུག་ཅུས་བརྒྱན་པས་ན་དཀྱི༵ལ་འཁོ༵ར་དམ་པའོ། ། དེའི་ཡ༵ན་ལ༵ག་དྲུག་ཅུ་ནི༵་ཚངས་པའི་དབྱངས་དང༌།

སིལ་སྙན་དང༌། གླུ་གར་དང༌། ཀ་ལ་པིང་ཀ་དང་འབྲུག་སྒྲ་དང༌། སྒྲ་བརྙན་ཏེ་རྣམ་གྲངས་དྲུག་པོ་དེ་དག་རེ་རེ་ལའང༌། འདུ་ཤེས་བསྐྱེད་པ་དང༌། རྣམ་པར་རིག་པ་དང༌། མཉན་པར་འོས་པ་དང༌། མི་མཐུན་པ་མེད་པ་དང༌། ཤིན་ཏུ་ཟབ་པ་དང༌། རྗེས་སུ་འབྱུང་བ་དང༌། གང་གིས་ཀྱང་མི་ཚུགས་པ་དང༌། རྣ་བར་སྙན་པ་དང༌། རྣམ་པར་མ་འཁྲུགས་པ་དང༌། ཤིན་ཏུ་གསལ་བ་སྟེ་བཅུ་བཅུར་འགྱུར་བས་དྲུག་ཅུའོ། ། ཡང་ན་གདངས་ཆེ་བ། ཡོངས་སུ་ཁྱབ་པ། གོ་བར་མྱུར་བ། ཐེ་ཚོམ་གཅོད་པ། གཅིག་ལ་གཟིགས་པ་སྙམ་བྱེད་པ། ཉི་ཚེར་སྟོན་པ། ཀུན་ནས་འཇུག་པ། འདུན་པ་བསྐྱེད་པ། ཁྱད་དུ་ཞུགས་པ། ཐམས་ཅད་འདུལ་བ་སྟེ། རང་བཞིན་བཅུ་ལ་གནས་སྐབས་དྲུག་ཏུ་འགྱུར་བས་དྲུག་ཅུའོ། ། དེ་ལྟར་བསྒྲེས་པས་དབྱངས་ཀྱི་ཡན་ལག་དྲུག་བརྒྱར་འགྱུར་ཞིང༌། ཕྱོགས་བཅུ་དུས་བཞིས་ཕྱེ་བས་དྲུག་སྟོང་དང༌། ཉི་ཁྲི་བཞི་སྟོང་དུ་འགྱུར་རོ། ། དེའང་འཇིག་རྟེན་དྲུག་གིས་ཕྱེ་བས་རྣམ་གྲངས་བསམ༵་གྱི༵ས་མི༵་ཁྱབ༵་པས་ཞིང་ཁམས་ཀུན༵་ཏུ༵་ཁྱབ༵་ཅིང༌། སེམས་ཅན་སོ་སོའི་སྒྲ༵་སྐད་དང༵་མི༵ང་ཚི༵ག་སོ༵་སོ༵ར་སྣང་བ་དང་མཐུན་པར་གྲ༵གས་ཤིང་གོ་བར་མཛད་དེ། སྒྲ་སྐད་དེ་དག་ཐ༵མས་ཅ༵ད་ཀྱང་གསུ༵ང་གི་༵ཕྱག༵་རྒྱའི༵་མཆོ༵ག་བརྗོད་དུ་མེད་པའི་རང་བཞིན་དུ་འདུས་པར་བསྟན་ཏོ། ། གསུམ་པ་ནི་རྒྱུད༵་ཐམས་ཅད་ཀྱི་མཆོ༵ག་སྒྱུ༵་འཕྲུ༵ལ་དྲྭ༵་བ༵་ལེའུ་སྟོང་ཕྲག་བརྒྱ་པ་ལ༵ས། འགྲོ་བ་ལ་ཕན་བདེ༵་དཔག་ཏུ་མེད་པ་དང་ལྡན༵་པའི་རྒྱུ་ཆོས་ཀྱི་སྒྲ་དབྱངས་ཡིན་པས་གསུ༵ང་གི༵་དོ༵ན་འབྱུང༵་བ་དེ་ཡ༵ང༌། ཆོས་ཐམ༵ས་ཅད༵་གདོད་ནས་དྲི་མས་མ་གོས་པའི་ཆོས་ཉིད་པ༵དྨ༵་ལྟ་བུའི༵་ང༵ང་དུ་ཡེ་ནས་གྱུར༵་པས་ན༵། ། སྒྲ་སྐད་ཀྱི་ངོ་བོ་ཡང་རང་བཞིན་གྱིས་དག་པའི་ཆོས་ཉིད་སྟོང་པའི་ངོ་བོར་བསྟན་ཏོ། ། དེའི་ཕྱིར་རྣམ་པར་གྲོལ༵་བ་ཐ༵ར་པའི་ལ༵མ་སྟོན་པ་ཐེག་པའི་སྒྲ་སྐད་དང༵༌། འདོད་ཆགས་ལ་སོགས་པ་སྲིད་པར་སྦྱོར་བ་འཁོ༵ར་བའི༵་སྒྲ༵་སྐད་སྣ་ཚོགས་པ་ཇི༵་སྐད༵་བརྗོད༵་པ་ཐམས་ཅད་ཀྱང༵་དོན་ལ་གྲགས་སྟོང་སྐྱེ་བ་མེད་པའི་ཆོས་ཉིད་ལས་མ་འདས་པས།

གསུང༵་གི་མཆོ༵ག་བརྗོད་དུ་མེད་པའི་རང་བཞིན་ཏེ༵་ཡེ་ནས་དག་པའི་ངོ་བོ་ཉིད་དོ། ། དེའང་ཐར་ལམ་ཐེག༵་པ༵་མཐོ༵་དམ༵ན་གྱི་སྒྲ་སྐད་ཐམ༵ས་ཅ༵ད་ད༵ང་ཕྱིན་ཅི་ལོག༵་ངན་འགྲོ༵་གསུམ་ལ་སོགས་པ་སེམས་ཅན་མ༵་ལུ༵ས་པ་ཐ༵མས་ཅ༵ད་ཀྱི་སྒྲ་སྐ༵ད་ཀྱང༌། དོན་ལ་གྲགས་སྟོང་སྐྱེ་བ་མེད་པའི་ངོ་བོ་ཡེ་ནས་བྱང༵་ཆུབ༵་པའི་གནས་ལུགས་བཟང་ངན་གཉིས་སུ་མེད་པའི་རྡོ༵་རྗེ༵་སྟེ་སངས་རྒྱས་ཀྱི་གསུ༵ང་བརྗོ༵ད་དུ་མེད་པར་བསྡུས༵་པའོ། ། བཞི་པ་ནི། གསུང་གི་ངོ་བོ་བརྗོད་དུ་མེད་པར་བསྡུས༵་པ་དེ༵་ཉི༵ད་ཀྱི་ངང་ལས་ཕྱོག༵ས་བཅུ༵ར་སྤྲུལ་པ་དུ་མས་ཆོས་ཀྱི་རྣམ་གྲངས་དཔག་ཏུ་མེད་པའི་ཚོགས་རྣམ༵་པ༵ར་གྲག༵ས་ཤིང་གོ་བར་མཛད་དོ། ། ཆོས་ཀྱི་སྒྲ༵་གྲགས་པ་དེ་ཉིད༵་ཡེ་ནས་མ༵་ཆ༵གས་པའི་ངང༵་དུ༵་གདུ༵ལ་བྱའི་སྣང་བ་དང་མཐུན་པར་གསུངས་ཀྱང་གསུ༵ངས་པའི་དུས་དེ་ཉིད༵་ན༵་གསུང་གི་ངོ་བོ་བརྗོ༵ད་དུ༵་མེ༵ད་པར་གནས་སོ། ། བརྗོད༵་དུ་མེད༵་པའི་གནས་ལུགས་དེ༵་ཉིད༵་བརྗོད་པ་སྣ༵་ཚོག༵ས་པའི་སྒྲ༵་ཡི་འབྱུང་གནས་སུ་གྱུར་པས། གདུལ་བྱ་ཀུན༵་ལ་ཚིག་གཅིག་ཏུ་མཐུན་པར་གྲག༵ས་ཤི༵ང་དོན་སོ༵་སོ༵ར་མཇ༵ལ་བ་ཉིད་དཔེ༵ར་ན༵་སྒྲའི་དབྱིངས་ཉིད་རྗོད་བྱེད་གཅིག་གི་དེ༵་བཞི༵ན་ཉིད་སྦྲིད༵་སང༵ས་ཞེས་པ་ལས། ལ་ལས་དུག་གི་སྦྲིད་པ་སངས་བར་གོ ། ལ་ལས་འདུག་སྟངས་ཉེས་པས་སྦྲིད་པ་སངས་པར་གོ ། ལ་ལས་རིགས་སྔགས་ཀྱིས་སྦྲིད་པ་ལས་སངས་པར་གོ་བ་ལ་སོགས་པ་བཞི༵ན་དུ་དེ་བཞིན་གཤེགས་པའི་ཡང་གསུ༵ང་གཅི༵ག་གི་སྒྲ༵་ཡི༵ས་སེམས་ཅན་སོ༵་སོ༵འི་བསམ་པ་དང་མཐུན་པའི་ཆོས་ཐམས་ཅད་སོ༵་སོ༵ར་གོ༵་བའི་སྣང་བ་དེ༵་ནི༵་གསུ༵ང་མཆོ༵ག་དམ་པའི་རང་བཞིན་སྒྲ་སྐད་དུ་སྣང་བ་ཐམས་ཅད་ཀྱི་རྒྱལ༵་པོ༵་ཡི༵ན་ནོ། ། དེ་སྐད་དུའང་དཀོན་ཅོག་བརྩེགས་པ་ལས། འགྲོ་བའི་བསོད་ནམས་ལས་དག་ལས། ། རྒྱལ་བའི་གསུང་དབྱངས་གཅིག་སྣང་བ། ། མོས་པའི་དབང་གིས་སོ་སོར་ཐོས། ། འདི་ཡང་གསུང་གི་གསང་བའོ།

། ཞེས་སོ། ། སངས་རྒྱས་ཀྱིས་མ་གསུངས་ཀྱང་ཐུགས་རྗེའི་དབང་གིས་དེ་ལྟར་སྣང་བ་ནི་རང་བཞིན་གྱི་བྱིན་གྱིས་རླབས་ཀྱི་རྟེན་འབྲེལ་ཟབ་མོའོ། ། གཞུང་འདི་ལ་ཁ་ཅིག་དེ་བཞིན་གཤེགས་པས་གྲོང་ཁྱེར་གྱི་སྒོར་སྦྲིད་པ་སངས་པ་གཅིག་བཏོན་པས། ནད་པ་ནད་གཡོག་སྨན་པ་གསུམ་གྱིས་སོ་སོར་གོ་བ་ལ་སྦྱོར་བ་དེ་དག་གིས་སྒྲའི་བྱིངས་དང་དོན་ལ་འཇལ་མ་ཤེས་པར་ཟད་དོ། ། ལྔ་པ་ལ་གསུམ་ལས། དང་པོ་ཐེག་པ་སོ་སོར་སྣང་ཡང་ངོ་བོ་གསུངས་པ་མེད་པར་བསྟན་པ་ནི། ཐེག༵་པ༵་མཐོ༵་དམ༵ན་བས༵མ་ཡ༵ས་གསུངས་པར་སྣང་བ་དེ་དག་ཀྱང་ཆོས་ཉིད་དེ༵་བཞི༵ན་ཉིད༵་ལས་གཞན་ཞིག་མ༵་གསུང༵ས་ཏེ༵། དཀོན་བརྩེགས་ལས། ང་མངོན་པར་རྫོགས་པར་སངས་རྒྱས་ནས་ཡོངས་སུ་མྱ་ངན་ལས་འདས་པ་དེ་སྲིད་དུ་ཆོས་གང་ཡང་བསྟན་པ་མེད་ཀྱང༌། དེ་བཞིན་ཉིད་ལས་འགྲོ་བའི་མོས་པ་ཇི་ལྟ་བ་བཞིན་དུ་སོ་སོར་སྣང་བ་འདི་ཡང་སངས་རྒྱས་ཀྱི་གསུང་གི་གསང་བ་བསམ་གྱིས་མི་ཁྱབ་པའོ། ། ཞེས་པ་དང་མཐུན་ནོ། ། དོན་ལ་མ་གསུངས་ཀྱང་གདུལ༵་བྱའི༵་སྣང་ངོར་འདུལ་བའི་ཐ༵བས་ལ་མཁས་པས་ཆོས་ཀྱི་རྣམ་གྲངས་སུ༵་སེམས་ཅན་གྱིས་སོ༵་སོ༵ར་ཐོ༵ས་པ་དེ་ཡང༌། སྔར་ཐེག་པ་ལྔའི་སྒྲོན་མ་བཀོད་པ་ཇི༵་ལྟ༵་བ༵ར་དེ་བཞིན་གཤེགས་པའི་གསུང༵་རབ༵་ཡན་ལག་བཅུ་གཉིས་ལ་སོགས་པ་ཀུན༵་བརྗོ༵ད་པ་ལྟར་སྣང་ཀྱ༵ང་ཆོས་ཉིད་དེ༵་བཞི༵ན་ཉིད༵་ཀྱི༵་གནས་ལུགས་ཀྱིས་གཞལ་ན། སངས་རྒྱས་མཐར་ཐུག་ཆོས་སྐུ་ཡིན་ལ་དེས་ཆོས་ཀྱི་རྣམ་གྲངས་ཅུང་ཟད་ཀྱང་གསུང༵ས་པ༵་མེ༵ད་དེ། རྡོ་རྗེ་གཅོད་པ་ལས། གང་དག་ང་ལ་གཟུགས་སུ་མཐོང༌། ། གང་དག་ང་ལ་སྒྲར་ཤེས་པ། ། ལོག་པའི་ལམ་དུ་ཞུགས་པ་སྟེ། ། སྐྱེ་བོ་དེས་ནི་ང་མི་མཐོང༌། ། སངས་རྒྱས་རྣམས་ནི་ཆོས་ཉིད་ ལྟ། ། འདྲེན་པ་རྣམས་ནི་ཆོས་ཀྱི་སྐུ། ། ཆོས་ཉིད་ཤེས་བྱ་མ་ཡིན་ཏེ། ། དེ་ནི་ཤེས་པར་ནུས་མ་ཡིན། ། ཞེས་པ་ལྟར་རོ། ། གཉིས་པ་ཐུགས་རྗེའི་ངང་ལས་གསུང་གི་རྡོ་རྗེ་འགྲོ་བ་ལ་སྣང་ཚུལ་ནི་བརྗོད་བྱའི་དོན་ཡི༵་གེ༵་མེ༵ད་པའི་གནས་ལུགས་ད༵ང་རྗོད་བྱེད་ཀྱི་ཚིག་གསུང་དུ་སྣང་བ་བདེ་བར་གཤེགས་པའི་རིག༵་པ༵འི་གསུ༵ང་འགྲོ་བས་ཐོས་པ་དེ་ཡང་ཐོས་དུས་ཉིད་ནས་སངས་རྒྱས་ཀྱི་ལྗག༵ས་ཀྱི༵་རྩེ༵་མོ༵ར་སྒྲ་ཚིག་རང་མཚན་པ་མ༵་བྱུང༵་ཡ༵ང༌།

རྒྱལ་བའི་ཐུག༵ས་རྗེའི༵་གསུང༵་རང་བྱུང་ཡེ་ཤེས་ཀྱི༵་བྱིན༵་རླབ༵ས་ཀྱི༵ས་གདུལ་བའི་འགྲོ༵་བ་ལ་ཚིག་དོན༵་སྣ༵་ཚོ༵གས་མོས་པ་དང་མཐུན་པར་སོ༵་སོ༵ར་གས༵ལ་ཞིང་ཐོས་པ་ནི་གསུང་གི་རྡོ་རྗེའོ། ། གསུམ་པ་གསུངས་པ་མེད་ཀྱི་གསུངས་བར་སྣང་བའི་དཔེ་ནི་དེ་ལྟར་སངས་རྒྱས་ཀྱི་ཐུགས་རྗེ་དང་སེམས་ཅན་གྱི་མོས་པ་ལས་སྣང་བའི་ཆོས་ཀྱི་ཚིག་དོན་གདུལ་བྱའི་རྣ་བ་ལ་གས༵ལ་བ་དེ་ཉིད༵་གདོད་ནས་མ་སྐྱེས་པས་གསུ༵ང་གི༵་རྡོ༵་རྗེ༵་མཆོ༵ག་དམ་པའོ། ། བརྗོད་པ་མེད་པ་ལ་གདུལ་བྱ་ལ་སྣང་བའི་ཆོས་ཀྱི་དེ༵་བཞི༵ན་ཉིད་གསུང༵་གི༵་འགྲོ༵་བའི་དོན༵་འབྱུང་བ་རྣམ༵ས་ནི་དབྱིངས་དེ༵་བཞི༵ན་ཉིད་ཀྱི་ང༵ང་ལས༵་མ༵་གཡོ༵ས་ཀྱ༵ང་རང་སྣང་བ་སྟེ། དཔེ༵ར་ན༵་བྲག༵་ཅ༵འི་སྒྲ༵་དེ་ཉིད་སྐྱེས་བུ་དང༌། བྲག་དང༌། དེ་དག་གི་བར་གང་ནའང་མེད་བཞི༵ན་དུ་རྐྱེན་གྱིས་ཇི་སྐད་བརྗོད་པའི་རྣམ་པ་འབྱུང་བ་བཞིན་གདུལ་བྱ་ལས་དག་པའི་རྐྱེན་དང༌། སངས་རྒྱས་ཀྱི་ཐུགས་རྗེའི་རྒྱུས་ཆོས་སུ་སྣང་བ་ཡིན་ནོ༵། ། དེ་སྐད་དུའང་རྒྱུད་བླ་མ་ལས། ཇི་ལྟར་སྒྲ་བརྙན་གྱི་ནི་སྒྲ། ། གཞན་གྱི་རྣམ་རིག་ལས་བྱུང་བ། ། དེ་ལྟར་དེ་བཞིན་གཤེགས་པའི་གསུང༌། ། ཕྱི་དང་ནང་ནའང་གནས་མ་ཡིན། ། ཞེས་པ་ལྟར་རོ། ། གསུང་གས༵ང་བ༵འི་སྙིང༵་པོ༵་བརྗོད་དུ་མེད་པ་ལས་མོས་པ་དང་མཐུན་པར་སྣང་བ་འབྱུང་བའི་དེ་ཁོ༵་ན༵་ཉིད༵་ངེ༵ས་པ༵་ལ༵ས། གསུང་གི་དཀྱི༵ལ་འཁོ༵ར་བསྡུས༵་པ་དང༵་ལྷ་སོ་སོའི་གས༵ང་སྔག༵ས་ཀྱི༵་རང་བཞིན་བསྟན་པའི་ལེ༵འུ༵་སྟེ༵་བདུ༵ན་པའི་རྣམ་པར་བཤད་པ༵འོ༵། ། ། ། ༈ དོན་གཉིས་པ་སྐུ་ཕྱག་རྒྱའི་དཀྱིལ་འཁོར་དགོད་པ་ལ་གཉིས་ཏེ། དཀྱིལ་འཁོར་སྤྲོ་བའི་ཚུལ་མདོར་བསྟན་པ། དེའི་རང་བཞིན་རྒྱས་པར་བཤད་པའོ། ། དང་པོ་ནི། གསུང་སྔགས་ཀྱི་དཀྱིལ་འཁོར་བསྟན་པ། དེ༵་ན༵ས་དེ༵་བཞི༵ན་གཤེ༵གས་པ༵་ཐམ༵ས་ཅ༵ད་ཀྱི༵ས་ལུས་ཀྱི་ཡ༵ན་ལ༵ག་མགོ་ལ་སོགས་པ་ཐ༵མས་ཅ༵ད་ལྷའི་དཀྱིལ༵་འཁོ༵ར་དུ༵་རང་བཞིན་ལྷུན༵་གྱི༵ས་གྲུབ༵་པ༵ར་བྱིན༵་གྱི༵ས་རློབ༵ས་པ༵་ཞེ༵ས་བྱ༵་བ༵་འདི༵་ཉིད་ཆེ༵ད་དུ༵་བརྗོད༵་དོ༵།

། གཉིས་པ་ལ་གསུམ་སྟེ། གཞི་ལྷུན་གྱིས་གྲུབ་པ་ཕྱག་རྒྱའི་དཀྱིལ་འཁོར་སྤྱིར་བསྟན། ལམ་མངོན་པར་བསྒྲུབ་པའི་ཕྱག་རྒྱའི་དཀྱིལ་འཁོར་བྱེ་བྲག་ཏུ་བཤད། འབྲས་བུ་ཡེ་ཤེས་མཆོག་གི་ཕྱག་རྒྱའི་དཀྱིལ་འཁོར་དུ་དོན་བསྡུ་ བའོ། ། དང་པོ་ནི། ཕུང་པོ་ཁམས་དང་སྐྱེ་མཆེད་ཀྱིས་བསྡུས་པ་སྣང་སྲིད་འཁོར་འདས་ཀྱི་ཆོས་ཐམས་ཅད་སྐུ་དང་ཡེ་ཤེས་འདུ་འབྲལ་མེད་པ་སྒྱུ༵་འཕྲུ༵ལ་དྲྭ༵་བ༵འི་ངོ་བོ་ཡེ་ནས་མངོ༵ན་པར་རྫོག༵ས་པ༵ར་སངས་རྒྱས་པའི་བདག་ཉིད་མེ་དང་མེའི་རང་བཞིན་ཚ་བ་ལྟར་གནས་པས། ཆོས་ཐམ༵ས་ཅ༵ད་ལ་ཀུན་ཏུ་བཟང་པོ་བྱང༵་ཆུབ༵་མཆོ༵ག་གི༵་ཕྱག་རྒྱས༵་ཡེ་ནས་བཏབ་པ་ཞེས་བྱ་སྟེ། གནས་ལུགས་རང་བཞིན་གྱིས་རྣམ་པར་དག་པ་དེ་ཉིད་ལ་གས༵ང་བའི་སྙིང་པོ་དེ༵་ཁོ་ན་ཉིད༵་ངེས༵་པ༵་ཡི༵་རྒྱལ་པོ་ཆོས་ཉིད་འགྱུར་བ་མེད་པའི་སྙིང༵་པོ༵འི་ཕྱ༵ག་རྒྱས༵་བཏབ་པ་ན། རང་བཞིན་མཉམ་རྫོགས་ཆེན་པོ་དེ་ཉིད་ལས་མི་འདའ་ཞིང༌། ནམ་ཡང་འཕོ་འགྱུར་མེད་པའི་ངང་ལས་གཞན་དུ་འདར་མེད་པའི་ཕྱིར་འད༵འ་དཀ༵འ་འོ༵་ཞེས་པ་སྟེ། ཡུམ་བར་མ་ལས། རབ་འབྱོར་འདི་ལྟ་སྟེ་དཔེར་ན། ནམ་མཁའ་ནི་འགའ་ཞིག་གིས་བསྔགས་པ་བརྗོད་ཀྱང་འཕེལ་བར་མི་འགྱུར། འགའ་ཞིག་གིས་བསྔགས་པ་མ་ཡིན་པ་བརྗོད་ཀྱང་འགྲིབ་པར་མི་འགྱུར་རོ། ། དེ་བཞིན་དུ་ཆོས་རྣམས་ཀྱི་ཆོས་ཉིད་དེ་བཞིན་ཉིད་འདི་ནི་དེ་བཞིན་གཤེགས་པ་རྣམས་འཇིག་རྟེན་དུ་བྱོན་ཀྱང་རུང༌། མ་བྱོན་ཀྱང་རུང་སྟེ་འཕེལ་བའམ་འགྲིབ་པར་མི་འགྱུར་རོ། ། ཞེས་གསུངས་པ་ལྟ་བུའོ། ། གཉིས་པ་ལ་གསུམ་སྟེ། ཕྱག་རྒྱ་འབྱུང་བའི་རྒྱུ། དེ་ལས་བྱུང་བ་སྤྱིའི་ཕྱག་རྒྱ། དེ་ལས་འཕྲོས་པ་ལྷ་སོ་སོའི་ཕྱག་རྒྱའོ། ། དང་པོ་ནི། སྤྱིར་མགོ་ནི་དེ་བཞིན་གཤེགས་པ། ལག་པ་གཡས་མི་བསྐྱོད་པ། གཡོན་རིན་ཅེན་འབྱུང་ལྡན། རྐང་པ་གཡོན་འོད་དཔག་མེད། གཡས་དོན་ཡོད་གྲུབ་པའི་ངོ་བོར་བརྗོད་ཅིང༌། ཉིང་ལག་གི་སོར་མོའང་གུང་མོ་རྡོ་རྗེའི་རིགས།

མཛུབ་མོ་དེ་བཞིན་གཤེགས་པ། མཐེ་བོང་རིན་པོ་ཆེ། སྲིན་ལག་པདྨ། མཐེའུ་ཆུང་ལས་ཀྱི་རིགས་སོ། ། སྐབས་འདིར་རྡོ་རྗེའི་ཐལ་མོ་ཕྱག་རྒྱའི་རྒྱུ་ཡིན་པས་དེ་ཉིད་བརྗོད་པ་ནི། ལག་པ་གཡས་མི༵་བསྐྱོད༵་པའི་སོར་མོ་ལྔའི་རྩེ་ལ་ཉི༵་མའི༵་དཀྱི༵ལ་འཁོ༵ར་སྲན་ཟླུམ་ཙམ་ལྔའི་སྟེང་དུ་ཡི༵་གེ༵་ཧཱུྃ་ཨཱོཾ་སྭཱ་ཨཱཾ་ཧཱ་སྟེ་ཐབས་ཡབ་ཀྱི་ཡི་གེ་ལྔ་དང༌། ལག་པ་གཡོན་རི༵ན་ཅེན་འབྱུང༵་ལྡན་གྱི་སོར་མོ་ལྔ་ལ་ཟླ༵་བ༵འི་དཀྱི༵ལ་འཁོ༵ར་སྲན་མའི་གའུ་ཙམ་ལྔའི་སྟེང་དུ་ཤེས་རབ་ཡུམ་གྱི་ཡི༵་གེ༵་མཱུྃ་ལཱྃ་མཱྃ་པྱཱྃ་ཏཱྃ་ལྔ་བཀོད་དེ། ལག་པ་གཡས་ཀྱི་སོར་མོ་ལྔ་དང་གཡོན་གྱི་སོར་མོ་ལྔ༵་པོ་གཉི༵ས་ཟུ༵ང་དུ༵་སྦྱར་ཏེ་སོ་སོར་སྤྲད་པ༵་ལ༵ས་རྡོ་རྗེ་ཐལ་མོ་སྦྱར༵་བ༵་བསྒྱུར་བ་ནི་ལྷ་སོ་སོའི་ཕྱ༵ག་རྒྱ༵་འབྱུང༵་བ༵འི་རྒྱུ༵་ཡིན་ནོ། ། འདིར་བླ་མ་རོང་པས་དམ་ཚིག་དང་ལས་ཀྱི་ཕྱག་རྒྱ་གཉིས་སུ་བཞེད་ཅིང༌། སངས་རྒྱས་གསང་བས་དམ་ཚིག་དང་ཡིག་འབྲུ་བསྒོམ་པ་ཆོས་དང༌། བསྒྱུར་བ་ལས་དང་གསུམ་དུ་བཞེད་ཀྱང༌། དོན་ལ་ཕྱག་རྒྱ་ཆེན་པོ། ཆོས་ཀྱི་ཕྱག་རྒྱ། དམ་ཚིག་གི་ཕྱག་རྒྱ། ལས་ཀྱི་ཕྱག་རྒྱ་བཞི་ཀ་ཚང་སྟེ། རང་ཉིད་ལྷར་སྒོམ་པ་སྒྱུ་མའམ་འཇའ་ཚོན་ལྟ་བུ་ནི་ཕྱག་རྒྱ་ཆེན་པོའོ། ། ཕྱག་གི་སོར་མོ་ལ་ཡིག་འབྲུ་བསྒོམ་པ་ཆོས་ཀྱི་ཕྱག་རྒྱ། དེ་ལས་རྡོ་རྗེ་ལ་སོགས་པའི་ཕྱག་མཚན་བསྒོམ་པ་དམ་ཚིག་གི་ཕྱག་རྒྱ། དེ་ལས་ཕྱག་གཡས་གཡོན་བསྒྱུར་བ་དང་འཁྱུད་པ་ལས་ཀྱི་ཕྱག་རྒྱའོ། ། འདིར་ནི་དེ་དག་རྫོགས་པར་འཆད་པའོ། ། གཉིས་པ་དེ་ལས་བྱུང་བ་སྤྱིའི་ཕྱག་རྒྱ་ནི་གཡས་ཀྱི་མཛུབ་མོའི་ཨོཾ༵་བསམ་པ་དེ་དང༵་གཡོན་གྱི་གུང་མོ་མཱུ༵ྃ་བསམ་པ་དེ་གཉིས༵་ཐད་ཀར་རྩེ༵་སྦྱར༵་ཏེ༵་ལྷག་མ་གཡས་གཡོན་གྱི་ཧཱུྃ་དང་ལཱྃ། སྭཱ་དང་མཱྃ། ཨཱཿདང་པྱཱྃ། ཧཱ་དང་ཏཱྃ་སྟཻ་ཡི་གེ་འབྲུ༵་བརྒྱ༵ད་སོ་སོར་བསྣོ༵ལ་ཏེ༵་རྩེ༵་མོ་སྤྲད༵་པ༵་ནི་རིགས་ལྔའི་རྒྱལ༵་བ༵་ཀུན༵་དང༵་ངོ་བོ་མཉ༵མ་པ་ཉིད་དུ་སྦྱོར༵་བ༵འི་དངོས་གྲུབ་བདེ༵་བ༵་ཆེ༵ན་པོ༵་ཚེ་འདི་ཉིད་ལ་སྦྱིན༵་པར་བྱེད་པའི༵་ཕྱག་རྒྱའོ༵།

། དེ་སྐད་དུའང་ཐབས་ཞགས་ལས། སོར་མོ་ནང་དུ་བསྣོལ་ཏེ་བཀན། ། གུང་མཛུབ་མཐེ་བོང་ཆེ་ཆུང་རྣམས། ། སོ་སོར་རྩེ་སྤྲད་ཕྱིར་བསྐྱེད་དེ། ། སྲིན་ལག་གཤིབས་བསྒྲེང་དམ་ཚིག་རྒྱ། ། ཞེས་སོ། ། འདི་ལ་སངས་རྒྱས་གསང་བ་ནི་རྡོ་རྗེ་བསྡམ་པ་ལས་གུང་མོ་གཉིས་གཤིབས་ཏེ་བརྐྱངས་པ་ཐུགས་ཡེ་ཤེས་རྩེ་གཅིག་པའི་ཕྱག་རྒྱ་སྟེ་རིགས་ལྔ་སྤྱིའི་དམ་ཚིག་གི་རྒྱར་འདོད་དོ། ཁ་ཅིག་རྡོ་རྗེ་ཐལ་མོ་ལས་གཡས་པའི་སྡིག་མཛུབ་དང་གཡོན་མའི་གུང་མོ་གཉིས་རྩེ་སྤྲད་དེ་ལྷག་མ་རྣམས་སོ་སོར་སྦྱར་བར་འདོད་དེ།

 དེའང་རྣམ་པ་ནི་ཐབས་ཞགས་ལྟར་ལྷོངས་ཤིགཕྱི་མ་གཉིས་ལའང་འགལ་བ་མེད་དེ་སོར་མོ་རྣམས་རིགས་ལྔར་སྣང་བ་ཉིད་ཇི་སྐད་གསུངས་བ་བཞིན་བསྣོལ་བའི་ཕྱིར་རོ། ། གསུམ་པ་དེ་ལས་འཕྲོས་པ་ལྷ་སོ་སོའི་ཕྱག་རྒྱ་ལ་ལྔ་ལས། དང་པོ་རིགས་ལྔ་ཡབ་ཡུམ་གྱི་ཕྱག་རྒྱ་ལའང་ལྔ་ལས། གཙོ་བོ་ཡབ་ཡུམ་གྱི་ཕྱག་རྒྱ་ནི། བདག་ཉིད་གཙོ་བོའི་སྐུར་བསྒོམ་པ་ཕྱག་རྒྱ་ཆེན་པོ། དེའི་ངང་ལས་གཡས་རྡོ་རྗེ་ཁུ་ཚུར་གྱི་ཧཱུྃ་ལས་གཞན་པའི་ཡིག་འབྲུ༵་གཞན་བཞི༵་ནང་དུ་སྦས༵་ནས༵་གུང་མོ་བསྒྲེང་བའི་རྒྱབ་ཐུག༵ས་ཀ༵ར་བཀ༵ན་པ་ནི་བཅིང་བ་དམ་ཚིག་གི་ཕྱག་རྒྱའོ། ། གུང་མོ་ཧཱུ༵ྃ་གི་ངོ་བོ་བསྒྲེང་བའི་རྩེ་མོ་ཟླ་བའི་ ཉི་མ་ དབུས་སུ་ཧཱུྃ་བསམ་པ་ནི་ཆོས་ཀྱི་ཕྱག་རྒྱའོ། ། ཧཱུྃ་དེ་ཉིད་འོད་དུ་ཞུ་བ་ལས་རྡོ༵་རྗེ༵་རྩེ་ལྔ་པ་འོད་འབར༵་བ་གཅིག་ཏུ་གྱུར་པ་ནི་བསམ་པ་དམ་ཚིག་གི་ཕྱག་རྒྱའོ། ། གཡོན་པ་རྡོ་རྗེ་ཁུ་ཚུར་དུ་བྱས་ནས་ཟླ༵་བའི་སྟེང་གི་ཡི་གེའི་ནང་དུ་བརྟུལ༵་ཞིང་དཔའ་མོ་འབྲུ༵་ལྔ་སྦས༵་ཏེ་རྡོ་རྗེ་ཁུ་ཚུར་གྱིས་དྲིལ༵་བུ་འཛིན་པ་བསིལ༵་ཞི༵ང་ཡུམ་ལ་འཁྱུད་དེ་འཁྲིལ༵་བ༵འི་ཚུལ༵་གྱི༵ས་ཡུམ་གྱི་ཆོས༵་བརླ་གཡོན་པ་སྣང་བ་མཐའ་ཡས་ཀྱི་སྟེང་དུ་དྲིལ་བུ་བཞག་པས་དཀུ་ལ༵་བརྟེ༵ན་པ་ནི་ཡབ་ཀྱིས་ཡུམ་ལ་མཆོད་པ་སྟེ་ཡབ་ཀྱི་ཕྱག་རྒྱའོ། ། དེ་ཉིད་བཅའ་བ་ལས་ཀྱི་ཕྱག་རྒྱར་བཤད་དོ། ། དེ་ནས་ཕྱག་རྒྱ་གཡོན་ཕྱོགས་སུ་དཀྲོལ་ཏེ་ཕྱག་མཚན་ཡུམ་གྱི་ཐུགས་ཀར་ཐིམ་པས་མཉེས་པར་བསམ་ཞིང་ཧཱུྃ་བཛྲ་དྷྲྀག་བརྗོད་པ་ནི་ཆོས་ཀྱི་ཕྱག་རྒྱའོ། ། དེ་ལྟར་བདུན་ཡང་བཞི་པོ་ཉིད་དུ་འདུས་ཏེ། བསམ་པ་དམ་ཚིག་དང་བཅིང་པ་དམ་ཚིག་གི་ཕྱག་རྒྱ་གཉིས་ཀ་དམ་ཚིག་གི་ཕྱག་རྒྱའོ། ། བསམ་པ་ཆོས་དང་བརྗོད་པ་ཆོས་ཀྱི་ཕྱག་རྒྱ་གཉིས་ཀ་ཆོས་ཀྱི་ཕྱག་རྒྱའོ། ། གཞན་ལའང་དེ་བཞིན་དུ་ཤེས་པར་བྱའོ། ། ཡུམ་གྱི་ཕྱག་རྒྱ་ལས་བདག་ཉིད་རྡོ་རྗེ་དབྱིངས་ཕྱུག་མར་བསྒོམ་པ་ནི་ཕྱག་རྒྱ་ཆེན་པོའོ།

། དེའི་ངང་ལས་གཡོན་རྡོ་རྗེ་ཁུ་ཚུར་གྱི་ཟླ་བའི་མཱུྃ་ལས་གཞན་པའི་ཡི་གེ་འབྲུ༵་བཞི༵་ནང་དུ་སྦ༵ས་ནས༵་གུང་མོ་ཐུག༵ས་ཀར༵་བཀ༵ན་པ་ནི་དམ་ཚིག་གོ གུང་མོ་ཉིད་མཱུྃ་༵གྱི་སྒྲས༵་བརྗོད་ པ་བསྒྲེང་ པའི་རྩེ༵་མོ༵ར་ཟླ་བའི་སྟེང་དུ་མཱུྃ་ལས་དྲིལ༵་ བུ་ གསིལ༵་ ཞིང་འོད་ འབ༵ར་བར་བསམ་པ་ནི་དམ་ཚིག་གོ ། ཕྱག་གཡས་ཉི༵་མ༵འི་སྟེང་ན་དཔའ་བོ་འབྲུ༵་ལྔ༵་ཡབ་ཀྱི་བརླ་གཡས་པའི་སྟེང་དུ་བཞག་པ་ནི་ལས༵་སུ༵་འཁྲི༵ལ་བ་སྟེ་འཁྱུད་ནས། ཡུམ་གྱི་དབུ་ཡབ་ལ་ཅུང་ཟད་བཏུད༵་དེ༵་ཞལ་འཛུ༵མ་པ༵འི་མད༵ངས་ཀྱི༵ས་ཡབ་ཀྱི་ཞལ་ལ་བལྟ༵་བ་ནི་བཅའ་བ་ལས་ཀྱི་ཕྱག་རྒྱའོ། ། དེ་ནས་ཕྱག་རྒྱ་གཡས་ཕྱོགས་སུ་བཀྲོལ་ཏེ་མཱུྃ་དྷཱ་ཏི་ཤྭ་རི་བརྗོད་ནས་ཕྱག་མཚན་ཡབ་ཀྱི་ཐུགས་ཀར་ཐིམ་པར་བསམ་པ་ནི་བརྗོད་པ་ཆོས་ཀྱི་ཕྱག་རྒྱའོ། ། དེའང་དོན་རྟགས་ནི་ཡེ་ཤེས་ལྔའི་མཚོན་བྱེད་དུ་རྡོ་རྗེ་དང་འཁོར་ལོ་ལ་སོགས་པའོ། ། རྣམ་པ་དེ་ཁོ་ན་བཞིན་གཞན་རྣམས་ལའང་རྒྱས་པར་སྦྱར་རོ། ། མི་བསྐྱོད་པ་ཡབ་ཡུམ་ནི་རང་ཉིད་དེར་གསལ་བའི་ངང་ལས། གཡས་རྡོ་རྗེ་ཁུ་ཚུར་གྱི་ཉི་མའི་ཨོཾ་ལས་གཞན་པའི་ཡི་གེ་འབྲུ༵་བཞི༵་ནང་དུ་སྦ༵ས་ན༵ས་མཛུབ་མོ་བསྒྲེང་བའི་རྒྱབ་ཐུག༵ས་ཀ༵ར་བཀ༵ན་ཅིང༌། མཛུབ་མོ་ཨོཾ་གྱི་རྩེ་མོར་ཨོཾ་ཞུ་བ་ལས་འཁོ༵ར་ལོ༵་འོད་འབ༵ར་བ་རྩིབས་བཞི་བསམ་ཞིང༌། གཡོན་རྡོ་རྗེ་ཁུ་ཚུར་གྱི་ཟླ༵་བའི་སྟེང་གི་ཡི་གེ་ནང་དུ་བརྟུལ༵་ཏེ་དཔའ་མོ་འབྲུ༵་ལྔ་སྦས༵་པའི་རྡོ་རྗེ་ཁུ་ཚུར་གྱིས་དྲི༵ལ་བུ་འཛིན་པ་གསི༵ལ་ཞི༵ང་ཡུམ་ལ་འཁྱུད༵་ཅིང་འཁྲི༵ལ་བའི༵་ཚུལ༵་གྱི༵ས་བརླ་གཡོན་པའི་སྟེང་དུ་གཞག་པ་ནི་ཆོ༵ས་ལ༵་བརྟེན༵་པའོ། ། ཡང་གཡོན་པའི་ཡི་གེ་འབྲུ༵་བཞི༵་ནང་དུ་སྦ༵ས་ནས༵་མཛུབ་མོའི་རྒྱབ་ཐུག༵ས་ཀ༵ར་བཀ༵ན་པའི་མཛུབ་མོ་ལཱ༵ྃ་གྱི༵་རྩེ༵་མོར༵་ལཱྃ་ཞུ་བ་ལས་དྲིལ༵་བུ་གསི༵ལ་ཞིང་འོད་འབ༵ར་བ་ཐུགས་ཀར་བཀན་ལ། གཡས་པ་ཉི༵་མ༵་ལ་གནས་པའི་ཡི་གེ་འབྲུ༵་ལྔ་ནང་དུ་བསྡུས་ནས་ལ༵ས་སུ༵་འཁྲི༵ལ་བ་སྟེ་ཡབ་ཀྱི་བརླ་གཡས་པའི་སྟེང་དུ་བཞག་ཅིང་ཡབ་ལ་ཅུང་ཟད་ཞལ་ཕྱོགས་པར་བཏུད༵་དེ༵་འཛུ༵མ་པ༵འི་མད༵ངས་ཀྱི༵ས་བལྟ༵་བའོ།

། རིན་ཅེན་འབྱུང་ལྡན་ཡབ་ཡུམ་ནི། རང་ཉིད་དེར་གསལ་བའི་ཡབ་ཀྱི་གཡས་པའི་ཡིག་འབྲུ༵་བཞི༵་ནང་དུ་སྦ༵ས་ན༵ས་མཐེ་བོང་ཐུག༵ས་ཀ༵ར་བཀ༵ན་པའི་མཐེ་བོང་སྭཱ༵་ བསྒྲེང་ རྩེར་སྭཱ་ཞུ་བ་ལས་འོད་འབར་བའི་རིན་པོ་ཆེ་ཐུགས་ཀར་འཛིན་པར་བསམ་ཞིང༌། གཡོན་པའི་ཟླ༵་བ་ལ་གནས་པའི་ཡི་གེ་བརྟུ༵ལ་ཞིང་འབྲུ༵་ལྔ་ནང་དུ་སྦས༵་པའི་ཁུ་ཚུར་གྱིས་དྲིལ༵་བུ་གསི༵ལ་བ་འཛིན་ཞི༵ང་ཡུམ་ལ་འཁྱུད་ནས། ཡབ་ཡུམ་གཉིས་སུ་མེད་པར་འཁྲི༵ལ་བ༵འི་ཚུལ༵་གྱི༵ས་བརླ་གཡོན་པ་ཆོ༵ས་སྣང་བ་མཐའ་ཡས་ཀྱི་སྟེང་དུ་དྲིལ་བུ་དཀུ་ལ༵་བརྟེན༵་པའོ། ། ཡང་གཡོན་པའི་ཡི་གེ་འབྲུ༵་བཞི༵་ནང་དུ་སྦ༵ས་ན༵ས་མཐེ་བོང་ཐུག༵ས་ཀ༵ར་བཀ༵ན་ཅིང༌། མཐེ་བོང་མཱ༵ྃ་བསྒྲེ༵ང་རྩེ༵་མོ༵ར་མཱྃ་ལས་དྲིལ༵་གསི༵ལ་འོད་འབ༵ར་བ་བསྐྱེད་དེ་ཐུགས་ཀར་བཟུང་ལ། གཡས་ཀྱི་ཉི༵་མ༵འི་སྟེང་གི་ཡི་གེ་འབྲུ༵་ལྔ༵་ནང་དུ་བསྡུས་ནས་ཡབ་ཀྱི་བརླ་གཡས་པའི་སྟེང་དུ་བཞག་པ་ནི་ལ༵ས་སུ༵་འཁྲི༵ལ་བའོ། ། རྣམ་འགྱུར་དེ་ཉིད་ཀྱིས་ཡབ་ལ་བཏུད༵་དེ༵་འཛུ༵མ་པ༵འི་མད༵ངས་ཀྱི༵ས་བལྟ༵་བ་ནི་ཡུམ་གྱི་ཕྱག་རྒྱའོ། ། འོད་དཔག་མེད་ཡབ་ཡུམ་ནི་དེར་གསལ་བའི་ངང་ལས་ཡབ་ཀྱི་གཡས་པའི་ཡི་གེ་འབྲུ༵་བཞི༵་ནང་དུ་སྦ༵ས་ན༵ས་སྲིན་ལག་བསྒྲེང་བའི་རྒྱབ་ཐུག༵ས་ཀ༵ར་བཀ༵ན་ཅིང་སྲིན་ལག་ཨཱ༵ྃ་བསྒྲེ༵ང་རྩེ༵་མོ༵ར་ཨཱྃ་ཞུ་བ་ལས་པ༵དྨ༵་འོད་འབ༵ར་བ་བསམས་ཏེ་ཐུགས་ཀར་ཕྱག་རྒྱ་བཅས་ལ། གཡོན་པའི་ཟླ༵་བའི་ཡི་གེ་བརྟུལ༵་ཞིང་འབྲུ༵་ལྔ་ནང་དུ་སྦ༵ས་པའི་ཁུ་ཚུར་གྱིས་དྲིལ༵་བུ་གསི༵ལ་བ་འཛིན་ཞི༵ང་ཡུམ་ལ་འཁྲུལ༵་བ༵འི་ཚུལ༵་གྱི༵ས་བརླ་གཡོན་པ་ཆོ༵ས་སྣང་བ་མཐའ་ཡས་ཀྱི་སྟེང་དུ་དྲིལ་བུ་དཀུ་ལ༵་བརྟེན༵་པའོ། ། ཡང་གཡོན་པའི་ཡི་གེ་འབྲུ༵་བཞི༵་ནང་དུ་སྦ༵ས་ན༵ས་སྲིན་ལག་གི་རྒྱབ་ཐུག༵ས་ཀ༵ར་བཀ༵ན་ཅིང༌། སྲིན་ལག་པྱཱ༵ྃ་བསྒྲེང༵་བའི་རྩེ༵་མོར༵་པྱཱྃ་ལས་དྲིལ༵་གསི༵ལ་འབ༵ར་བར་བསམ་པ་ཐུགས་ཀར་བཟུང་ལ། གཡས་ཀྱི་ཉི༵་མ༵འི་ཡིག་འབྲུ༵་ལྔ༵་ནང་དུ་བསྡུས་ཏེ་སོར་མོ་བརླ་གཡས་པའི་སྟེང་དུ་བཞག་པ་ནི་ལས༵་སུ༵་འཁྲུལ༵་བས།

ཡབ་ལ་བཏུད༵་དེ༵་འཛུ༵མ་པ༵འི་མད༵ངས་ཀྱི༵ས་བ༵ལྟ་བའོ། ། དོན་གྲུབ་ཡབ་ཡུམ་གྱི་ཕྱག་རྒྱ་ནི། དེར་གསལ་བས་གཡས་པའི་ཡི་གེ་འབྲུ༵་བཞི༵་སྦ༵ས་ན༵ས་མཐེའུ་ཆུང་གི་རྒྱབ་ཐུག༵ས་ཀ༵ར་བཀ༵ན་ཅིང༌། མཐེའུ་ཆུང་ཧཱ༵་བསྒྲེང༵་རྩེ༵་མོ༵ར་ཧ་ལས་ར༵ལ་གྲི༵་འབ༵ར་བ་བསམ་སྟེ་ཐུགས་ཀར་བཟུང་ལ། གཡོན་གྱི་ཟླ༵་བའི་ཡི་གེ་བརྟུལ༵་ཅིང་འབྲུ༵་ལྔ་ནང་དུ་སྦས༵་ནས་དྲིལ༵་བུ་གསི༵ལ་ཞི༵ང་ཡུམ་ལ་འཁྲི༵ལ་བ༵འི་ཚུལ༵་གྱིས༵་བརླ་གཡོན་པའི་སྟེང་དུ་དྲིལ་བུ་གཞག་པ་ནི་ཆོ༵ས་ལ་བརྟེན༵་པའོ། ། ཡང་གཡོན་པའི་ཡི་གེ་འབྲུ༵་བཞི༵་སྦས༵་ན༵ས་མཐེའུ་ཆུང་གི་རྒྱབ་ཐུག༵ས་ཀ༵ར་བཀ༵ན་ཅིང༌། མཐེའུ་ཆུང་ཏཱ༵ྃ་བསྒྲེ༵ང་རྩེ༵་མོ༵ར་ཏཱྃ་ལས་དྲི༵ལ་གསི༵ལ་འབ༵ར་བ་ཐུགས་ཀར་བཟུང་ལ། གཡས་ཀྱི་ཉི༵་མ༵འི་ཡིག་འབྲུ༵་ལྔ༵་ནང་དུ་བསྡུས་ནས་ཡབ་ཀྱི་བརླ་གཡས་པའི་སྟེང་དུ་བཞག་པ་ནི་ལ༵ས་སུ༵་འཁྲི༵ལ་བས། ཡབ་ལ་བཏུད༵་དེ༵་འཛུ༵མ་པ༵འི་མད༵ངས་ཀྱི༵ས་བལྟ༵་བའོ། ། གཉིས་པ་བྱང་ཆུབ་སེམས་དཔའ་ཡབ་ཡུམ་གྱི་ཕྱག་རྒྱ་ནི་གོང་དང་མཚུངས་པ་ལས། ཁྱད་པར་དུ་རང་རང་གི་ས་བོན་ལས་ཕྱག་མཚན་དུ་གྱུར་བའི་ཚུལ་གྱིས་ཡབ་ཀྱི་ཕྱག་གཡས་ཀྱིས་ཐུགས་ཀར་འཛིན་ཅིང༌། ཡུམ་གྱི་ཕྱག་གཡོན་གྱིས་ཐུགས་ཀར་འཛིན་ལ། ཡབ་ཀྱི་གཡོན་པས་ཡུམ་གྱི་བརླ་གཡོན་པའི་ཆོས་ལ་བརྟེན་ཅིང༌། ཡུམ་གྱིས་གཡས་པས་ཡབ་ཀྱི་བརླ་གཡས་ལ་འཁྲིལ་བར་བྱའོ། ། དེའང་མཱྃ་ལས་ཨུ༵ཏྤ༵ལ་མཻ་ལས་ཀླུ༵་ཤི༵ང་ལ༵་སོག༵ས་པའི་ཕྱག་མཚ༵ན་ཀྵཾ་ལས་རི༵ན་ཅེ༵ན་གྱི་མྱུ༵་གུ༵་ཏྲཱྃྃ་ལས་ར༵ལ་གྲི༵་འོད་འབ༵ར་བ་ཧྲཱིཿལས་པ༵དྨ༵་དཀ༵ར་པོ༵་ཛྷིཾ་ལས་རྡོ༵་རྗེ༵་འབ༵ར་བ་ཐླྷིཾ་ལས་ཆོ༵ས་ཀྱི༵་འཁོ༵ར་ལོ་ཧཱུྃ་ལས་རི༵ན་ཅེ༵ན་སྙེ༵་མ་སྟེ་ཡབ་ཀྱི་ཕྱག་མཚན་ནོ། ། ཧཱུྃ་ལས་གཟུ༵གས་མཛེ༵ས་པ་མཚོན་པ་མེ་ལོང་དང༌། ཏྲཱྃ་ལས་རི༵ན་ཅེ༵ན་ཕྲེང༵་བ༵་དང་ཧྲཱིཿལས་པི༵་ཝ༵ཾ་དང་ཨ་ལས་གར༵་མཁ༵ན་མཆོ༵ག་ཉིད༵་དེ༵། རྡོ་རྗེ་རྩེ་གསུམ་པ་ཁྱེར་ནས་སྤྱི་བོ་གར་བྱེད་པ་མཚོན་པ་དང༌།

ཧཱུྃ་ལས་མེ༵་ཏོ༵ག་གི་ཕྲེ༵ང་བ་དང༵་ཛ་ལས་སྤོ༵ས་མཆོ༵ག་མ༵་སྤོས་ཀྱི་ཁང་བུ་དང༌། བྃ་ལས་མ༵ར་མེ༵་དང༌། ཧོ་ལས་བྱུག༵་པ༵་ལ༵་སོ༵གས་པ༵འི་དུང་ཆོས་ཏེ་ཡུམ་གྱི་ཕྱག་མཚན་ནོ། ། ཡུམ་རྣམས་ཀྱི་ཚེ་ཡུམ་གྱི་གཡས་ཀྱིས་ཡབ་ཀྱི་ལས༵་ཏེ་བརླ་གཡས་པ་ལ༵་འཁྲིལ༵་ཞིང༵་ཡབ་ཀྱི་ཚེ་གཡོན་པས་ཡུམ་གྱི་བརླ་གཡོན་པ་ཆོ༵ས་ལ༵་བརྟེན༵་པ་སྟེ་འཁྱུད་པ། ཡབ་རྣམས་ཀྱི་དབུ༵་རྣམས༵་ཡུམ་ལ་ཅུང་ཟད་འབྱོ༵་ཞི༵ང་ཡུམ་རྣམས་ཡབ་ལ་འདུད༵་པ༵འི་ཚུལ༵་དུ་གནས་པ་ནི་གོང༵་གི༵་ཕྱག༵་རྒྱ༵་ཆེན༵་པོ་བཞིན་དུ་ཡབ་ཡུམ་ཐབས་ཤེས་གཉི༵ས་སུ་མེ༵ད་པའི་ཆོས་ཀྱི་དབྱིང༵ས་སྤྲོས་བྲལ་བདེ་བ་ཆེན་པོ་ཉིད་ཀྱི༵་ང༵ང་དུ༵་འཁྲི༵ལ་བའོ། ། གསུམ་པ་སྒོ་བ་ཡབ་ཡུམ་གྱི་ཕྱག་རྒྱ་ནི། དཀྱིལ་འཁོར་གྱི་སྒོ༵་བཞི༵་ལ་ཁྲོ༵་བོ༵་ཡབ་ཡུམ་བརྒྱད་ལས། ཡབ་བཞིའི་ཕྱ༵ག་རྒྱ༵་ནི༵་ཧཱུྃ་ལས་ནྲྀ༵་མགོ༵འི་དབྱུག་པ་གདེང༵ས་པ་དང༌། རྡོ༵་རྗེ༵་རྩེ་ལྔ་པས་གནོ༵ན་པའི་ཚུལ་དང༌། ཐོ༵ད་པ་སྦྲུལ༵་གྱི་ཆུན༵་པོ༵ས་དཀྲིས་པས་གནོ༵ན་པ༵་ད༵ང༌། རྡོ༵་རྗེ༵་རྒྱ༵་གྲ༵མ་ལས༵་ཀྱིས༵་གནོན༵་པ་སྟེ་གཡས་པ་བཞིས་འཕྱར་ཞིང་གཡོན་པ་བཞིས་ཡུམ་ལ་སྡིག་མཛུབ་ཀྱི་ཚུལ་དུ་འཁྱུད་པ་དང༌། ཡུམ་གྱི་ཕྱག་རྒྱ་ནི་ཕཊ་བཞི་ལས་ལྕག༵ས་ཀྱུ༵་ཞག༵ས་པ༵་ལྕག༵ས་སྒྲོག༵་དྲིལ༵་བུ་གཡོན་གྱིས་བཟུང་ནས་གཡས་པ་ཁུ་ཚུར་གྱིས་ཡབ་ལ་འཁྱུད་པ་སྟེ། སྒོ༵་བཞི༵ར་གན༵ས་པའི༵་སྒོ་བ་ཡབ་ཡུམ་དེ༵་ད༵ག་ཀྱང༵་ཡུམ་གྱིས་ཡབ་ལ་འདུད༵་ཅིང་ཡབ་ཀྱིས་ཡུམ་ལ་ཅུང་ཟད་དབུ་འབྱོ་བའི་ཚུལ༵་གྱིས་ཡབ་ཡུམ་གཉིས་སུ་མེད་པ་ཆོས་ཉིད་ཀྱི་ངང་དུ་འཁྲི༵ལ་བ༵་གོང༵་དུ་བསྟན༵་པ་བཞིན༵་ནོ། ། བཞི་པ་ཐུབ༵་པ་དྲུག༵་གི་ཕྱ༵ག་རྒྱ༵་ནི་གདུལ་བྱའི་དབང་གིས་སྣ༵་ཚོག༵ས་པ་སྟེ༵་གཅིག་ཏུ་ངེས་པ་དང་གྲངས་དང་ཚད་མེད་ཀྱང༌། དེ་དག་གི་རིགས་མདོར༵་བསྡུས༵་ན་ཕྱག༵་རྒྱ༵་དྲུག༵་ཏུ༵་འདུ༵་བ་ཡིན་ནོ། ། གང་ཞེ་ན་རྡོ་རྗེ་ལས། པི་ཝང་གོ་ཆ་བསེག་སྤར་སྒྲོམ།

། པོ་ཏི་མེ་ཆུར་ཤེས་པར་བྱ། ། ཞེས་པ་སྟེ་ས་བོན་དྲུག་ལས་ཕྱག་རྒྱ་དེ་དག་ཐུགས་ཀར་འཛིན་པའོ། ། དེ་དག་ལ་ཡུམ་མེད་པས་ཐབས་དང་ཤེས་རབ་ཟུང་དུ་མ་འབྲལ་ལམ་སྙམ་ན། དམིགས་བཅས་སྣང་བའི་ཡུམ་མེད་ཀྱང་དམིགས་མེད་དབྱིངས་ཀྱི་ཡུམ་བསྟན་པའི་ཕྱིར་ཡུམ༵་ནི་གང་དུའང་དམི༵གས་པ་མེད༵་པ་ཆོ༵ས་ཀྱི༵་དབྱི༵ངས་སྤྲོས་པའི་མཐའ་དང་བྲལ་བའོ། ། ཁ་ཅིག་ཐུབ་དྲུག་གི་གཡོན་ཕྱོགས་ན་ཀུན་ཏུ་བཟང་མོ་དྲུག་འདོད་པ་ནི་ལྷའི་གྲངས་ངེས་དང་འགལ་ལོ། ། ཀུན་ཏུ་བཟང་མོར་སྡུད་ཟེར་བ་ནི་མི་འཐད་དེ། བསྒོམ་དུས་ནའང་དམིགས་པའི་ལྷ་དང་དག་པའི་གྲངས་འཛོལ་བའི་ཕྱིར་རོ། ། ཁ་ཅིག་མུ་སྟེགས་རྣམས་ལ་ཕན་དོན་དུ། ། སངས་རྒྱས་བཙུན་མོར་རབ་ཏུ་གསང༌། ། ཞེས་པས་ཐུབ་དྲུག་ལ་ཡུམ་མེད་པར་འདོད་པའང་རྣལ་འབྱོར་རྒྱུད་ཀྱི་སྐབས་ཏེ་འདིར་སྐབས་མ་ཡིན་པ་དང༌། མིའི་ཐུབ་པ་འདོད་ཡོན་སྤངས་ཀྱང་གཞན་རྣམས་འདོད་ཡོན་སྤངས་པར་མ་གསུངས་ཏེ། སྤྲུལ་སྐུ་གང་ལ་གང་འདུལ་དུ་སྣང་བའི་ཕྱིར་རོ། ། དེས་ན་དངོས་ཀྱི་ཡུམ་མེད་པ་ནི་སྤྲུལ་པ་དང་ལྷའི་གྲངས་ཀྱི་དབང་དུ་བྱས་ པའོ། ། ལྔ་པ་ཀུན་བཟང་ཡབ་ཡུམ་གྱི་ཕྱག་རྒྱ་ནི། ཀུན༵་ཏུ་བཟང༵་པོ་ཕྱག་གཉིས་མཉ༵མ་གཞ༵ག་གི་མཐིལ་ལས་གདངས་ཀྱི་འཆར་གཞིར་བསྟན་པའི་ཕྱིར་ཡེ༵་ཤེས༵་ལྔ་སོ་སོར་གསལ་བ་ཁ་དོག་ལྔའི་འོད་ཟེར་ཕྱོགས་བཅུར་འཕྲོ༵་ཞིང་ཞབས་རྡོ་རྗེའི་སྐྱིལ་དྲུང་མཛད་པའོ། ། དེའི་ཡུམ༵་དུ་གྱུར༵་པ་ཀུན་ཏུ་བཟང་མོ་ནི་ཕྱག་རྒྱ་མཉམ༵་རྫོག༵ས་ཏེ་ཡབ་དང་མཚུངས་ཤིང་ཞབས་གཉིས་པ༵དྨོ༵འི་སྐྱིལ༵་ཀྲུང་དུ་བཞུགས་པའོ། ། ད་ནི་དེ་ཐམས་ཅད་ཀྱི་རྣམས་གྲངས་བསྡུས་ཏེ་བསྟན་པ་ནི། དེ་ལྟར་སོ་སོའི་ཕྱག་རྒྱ་བསྟན་པ་ལས་གཞན༵་ཡང༵་ཕྱག༵་རྒྱ༵་སྣ༵་ཚོག༵ས་པ་ཡོད་དེ༵། རིགས་སོ་སོར་བསྒྲུབས་པ་ན་ལྷ་དེ་དག་གི་ཕྱག་རྒྱ་ཡང་ཕྱོགས་གཅིག་ཏུ་རྡོ་རྗེ་ལ་སོགས་པ་རིགས་དེའི་ཕྱག་མཚན་དུ་བསྟན་པ་དང༌། ཡ༵ང་ན༵་དེ༵་བཞིན༵་གཤེ༵གས་པ་ལྔ་པོའི་ཕྱག་རྒྱ་ཉིད༵་དེ་སྔར་བསྟན་པ་དག་གམ༵།

ཡང༵་ན༵་རྡོ༵་རྗེ༵་ཐལ༵་མོ༵་སྦྱར་བ་ཉིད༵་ཙམ་ཡང་བཅིང་བར་བྱའོ། ། ཁ་ཅིག་རྐང་པ་གསུམ་པོ་འདི་ཀུན་ཏུ་བཟང་པོ་ཡབ་ཡུམ་གྱི་ཕྱག་རྒྱ་སྣ་ཚོགས་སུ་སྟོན་ཏེ། རྡོ་རྗེ་ལས། ཀུན་བཟང་ཡབ་ཡུམ་ནམ་མཁའི་མདོག། ཕྱག་རྒྱ་མ་ངེས་སྣ་ཚོགས་ཏེ། ། མཉམ་གཞག་ཡེ་ཤེས་འཕྲོ་བའི་སྟེང༌། ། རྡོ་རྗེ་དྲིལ་བུས་མཚན་པའོ། ། ཞེས་འདོན་ཏོ། ། དེ་ནི་གཙོ་བོ་ཀུན་ཏུ་བཟང་པོའི་སྐུ་མདོག་དང་ཕྱག་མཚན་དགོད་པའི་སྐབས་ཡིན་གྱི། གདངས་འཆར་བའི་ཀུན་བཟང་ཡབ་ཡུམ་གྱི་ཕྱག་རྒྱ་ནི་མཉམ་གཞག་ཁོ་ནར་གསུངས་ཏེ། ཕྱོགས་སུ་མ་ལྷུང་བའི་ཕྱིར་རོ། ། གསུམ་པ་འབྲས་བུ་ཡེ་ཤེས་ཀྱི་ཕྱག་རྒྱར་དོན་བསྡུ་བ་ལ་གསུམ་སྟེ། རང་བཞིན་གནས་ལུགས་ཀྱི་ཕྱག་རྒྱ་སྤྱིར་བསྟན། གནས་སྐབས་སྣང་བྱེད་ཀྱི་ཕྱག་རྒྱ་བྱེ་བྲག་ཏུ་བཤད། མཐར་ཐུག་འབྲས་བུའི་ཕྱག་རྒྱས་འགྲོ་དོན་མཛད་པའོ། ། དང་པོ་ནི། སེམས་ཉིད་གདོད་ནས་དག་པའི་ངོ་བོ་ནི་ཕྱག༵་རྒྱ༵་ཆེ༵ན་པོ༵འི་ངང་ལས། གང་ཤར་གྱི་རྟོག་ཚོགས་ཡེ་ཤེས་ཀྱི་ཚོག༵ས་མཆོ༵ག་ཏུ་ཡེ་ནས་གནས་པ་ནི༵་དོན་གྱི་འདུག་ཚུལ་ལོ། ། དེ་ཉིད་བླ་མའི་དྲིན་གྱིས་རྟོགས་ནས་ཐ༵བས་གང་སྣང་གི་ཡུལ་དང༵་ཤེས༵་རབ༵་འཛིན་མེད་དུ་ཤར་བའི་རིག་པ་རང་གྲོལ་ཕྱོགས་གཅིག་ ཕྱོགས་མེད་དུ་ ཏུ་ལྡན༵་པ་རྒྱུད་ལ་འབྱོར༵་ན༵་ལུས་མ༵་བསྐྱོད༵་ཡན་ལག་མ༵་བསྒུལ༵་ཡང༌། འགྲོ་འདུག་དང་སྤྱོད་ལམ་ཐམ༵ས་ཅད༵་ཀུན༵་ཕྱག༵་རྒྱ༵་ཆེན༵་པོའི༵་ངང༵་དུ༵་གནས༵་ཤིང་འདུས་པས། བཅོས་མའི་ཕྱག་རྒྱ་བཅིང་དུ་མེད་པའོ། ། གཉིས་པ་ལ་བཞི་ལས། དང་པོ་སངས་རྒྱས་བཞི་བཅུ་རྩ་གཉིས་ཀྱི་དཀྱིལ་འཁོར་སྤྲོ་བ་ནི་སྔར་ཕྱག་རྒྱ་སྤྲོས་པའི་ཏིང་ངེ་འཛིན་གོམས་པ་ལས། དེའི་རྩལ་གོང་ནས་གོང་དུ་སྦྱོར་བའི་ཕྱིར་ལུས་ཀྱི་ཡན༵་ལ༵ག་ལ་ལྷ༵་བཞི༵་བཅུ༵་རྩ༵་གཉིས༵་དང་ལྡན༵་པར་བྱས་ནས་རྟོགས་པ་བོགས་དབྱུང་བ་སྟེ། དེ་ཡང་བདག་ཉིད་རྣམ་སྣང་ཡབ་ཡུམ་དུ་གསལ་བ་ལས། ཡབ་ཀྱི་སྤྱི་བོ་མགྲིན་པ་སྙིང་ག་ལྟེ་བ་གསང་གནས་རྣམས་སུ་མི་བསྐྱོད་པ་འོད་དཔག་མེད་རྣམ་སྣང་རིན་ཅེན་འབྱུང་ལྡན་དོན་གྲུབ་སྟེ་ཡབ་ལྔའོ།

། མིག་དང་རྣ་བ་དང་སྣ་བུག་དང་ལྕེ་ཟུར་གཡས་པ་བཞི་ལ་སའི་སྙིང་པོ། ཕྱག་ན་རྡོ་རྗེ་ནམ་མཁའི་སྙིང་པོ་སྤྱན་རས་གཟིགས་ཏེ་ཐུགས་ཀྱི་སེམས་དཔའ་བཞིའོ། ། དེ་བཞིན་དུ་གཡོན་པ་བཞི་ལ། བྱམས་པ་སྒྲིབ་སེལ་ཀུན་བཟང་འཇམ་དཔལ་ཏེ་གསུང་གི་སེམས་དཔའ་བཞིའོ། ། ལག་པ་གཡས་ལ་གཤིན་རྗེ་མཐར་བྱེད། གཡོན་ལ་ཤེས་རབ་མཐར་བྱེད། རྐང་པ་གཡོན་ལ་པདྨ་མཐར་བྱེད། གཡས་ལ་བགེགས་མཐར་བྱེད་དེ་སྒོ་བ་བཞིའོ། ། སྤྱི་གཙུག་མགྲིན་པར་རོ་སྟོད་ལྟེ་བ་གསང་བ་རྐང་མཐིལ་དྲུག་ཏུ་ཐུབ་པ་དྲུག་སྟེ་ལྷ་ཉི་ཤུ་རྩ་གསུམ་མོ། ། ཡུམ་གྱི་སྤྱི་བོ་མགྲིན་པ་སྙིང་ག་ལྟེ་བ་གསང་གནས་ལྔར། སངས་རྒྱས་སྤྱན་གོས་དཀར་མོ་དབྱིངས་ཕྱུག་མཱ་མ་ཀཱི་སྒྲོལ་མ་སྟེ་ཡུམ་ལྔའོ། ། མིག་རྣ་བ་སྣ་བུག་ལྕེ་ཟུར་གཡོན་ལ་རིམ་པ་བཞིན། སྒེག་མོ་འཕྲེང་བ་གླུ་མ་གར་མ་སྟེ་ཡུལ་གྱི་ལྷ་མོ་བཞིའོ།

 ། དེ་བཞིན་དུ་གཡས་བཞི་ལ། བདུག་སྤོས་མེ་ཏོག་མར་མེ་དྲི་ཆབ་མ་སྟེ་དུས་ཀྱི་ལྷ་མོ་ བཞིའོ། ། ལག་པ་གཡོན་ལ་ལྕགས་ཀྱུ་གཡས་ལ་ཞགས་པ་རྐང་པ་གཡས་ལ་ལྕགས་སྒྲོག་གཡོན་ལ་དྲིལ་བུ་མ་སྟེ་སྒོ་མ་བཞིའོ། ། དེ་ལྟར་ཡུམ་ལ་ལྷ་བཅུ་བདུན་ཏེ། བསྡོམས་པས་བཞི་བཅུ་ནི་ཐབས་ཀྱི་ལྷ་སྟེ་རགས་པ་དང་ཕྱི་ན་གནས་པས་དེ་སྐད་ཅེས་བཏགས་སོ། ། དེའི་སྟེང་དུ་རྩ་བའི་ལྷ་ཡབ་ཡུམ་གཉིས་ཏེ་བཞི་བཅུ་རྩ་གཉིས་པོ་དེ་རྣམས་ལ་བསླབ་བོ། ། ཡབ་ཡུམ་གྲངས་མི་མཉམ་པ་ནི་ཐུབ་པ་རྣམས་ལ་ཡུམ་མེད་པས་ཡིན་ལ། ཀུན་བཟང་ཡབ་ཡུམ་ནི་རྩ་བའི་ལྷ་ཉིད་དུ་བསྡུས་སོ། ། དེ་ལེགས་པར་དམིགས་པ་གསལ་ནས། གཉིས་པ་སངས་རྒྱས་སྟོང་གི་དཀྱིལ་འཁོར་སྤྲོ་བ་ནི། བཞི་བཅུ་པོ་དེ༵་ཉིད༵་ཀྱི་ཐུགས་ཀར་རང་དང་འདྲ་བའི་ཡེ་ཤེས་སེམས་དཔའ་རེ་རེ་གནས་པ་ནི་ཡན༵་ལག༵་སྤྲོས༵་པའི་བདག༵་ཉིད་ནང་ན་གནས་པ་དང་ཕྲ་བའི་ཕྱིར། ཤེས་རབ་ཀྱི་ལྷ་སྟེ༵་བཞི་བཅུའོ། ། ཐབས་ཀྱི་ལྷ་བཞི༵་བཅུ༵་རྩ༵་གཉིས༵་སྨོས་ཀྱང༌། རྩ་བའི་ཡབ་ཡུམ་གཉིས་ལས་གཞན་བཞི་བཅུ་པོ་ལ། སྐུ་གསུང་ཐུགས་བྱིན་གྱིས་བརླབས་པའི་ལྷ་གསུ༵མ་གསུམ་འཕྲོ༵་བས་བརྒྱ་ཉི་ཤུར་འགྱུར༵་ཞིང༌། དེ་རེ་རེ་ལ་དབུ་རྒྱན་གྱི་ལྷ་ལྔ་ལྔ་ཡོད་པས་དྲུག་བརྒྱ། སྐུ་གསུང་ཐུགས་བྱིན་གྱིས་བརླབས་པའི་ལྷ་གསུམ་གསུམ་ཡོད་པས་སུམ་བརྒྱ་དྲུག་ཅུ། ཤེས་རབ་ཀྱི་ལྷ་བཞི་བཅུ་པོ་བསྣན་པས་སངས་རྒྱས་སྟོང་གི་དཀྱིལ་འཁོར་ཏེ་དེ་ལ་བསླབ་བོ། ། དེའང་ཁ་ཅིག་གི་བཞེད་པ་ལྟར་ན། ཐབས་ཀྱི་ལྷ་བཞི་བཅུ། ཤེས་རབ་ཀྱི་ལྷ་བཞི་བཅུ། སྐུའི་ལྷ་བཞི་བཅུ། གསུང་གི་ལྷ་བཞི་བཅུ། ཐུགས་ཀྱི་ལྷ་བཞི་བཅུ་སྟེ་ཉིས་བརྒྱ་པོ་ལ་དབུ་རྒྱན་ལྔ་ལྔ་ཡོད་པས་སྟོང་གི་དཀྱིལ་འཁོར་དུ་གནས་སོ་ཞེས་གསུངས་ཏེ་དོན་ལ་འདྲའོ། ། དེ་ཡང་ལེགས་པར་གསལ་བ་དང༌། གསུམ་པ་སངས་རྒྱས་ཉི་ཁྲི་ཆིག་སྟོང་གི་དཀྱིལ་འཁོར་གསལ་བ་ནི། སངས་རྒྱས་སྟོང་པོ་དེ༵་ལྟར༵་ལྡན༵་པ༵འི་གཙོ༵་མཆོ༵ག་རྣམ་སྣང་ཡབ་ཡུམ་གྱིས༵་མཚོན་པ།

རྒྱལ༵་བ༵་རིགས་བཞི་དང་རྒྱལ༵་མཆོ༵ག་་ ་ ཀུན་ཏུ་བཟང་པོ་ལ་ཡང་དེ༵་བཞིན༵་དུ༵་བརྩིས་པས་སྟོང་སྟོང་སྟེ་སྟོང་ཕྲག་དྲུག་གོ ། དེ་བཞིན་དུ་སེམས་དཔའ་ཡབ་ཡུམ་ཆ་བརྒྱད་དང༌། སྒོ་བ་ཡབ་ཡུམ་ཆ་བཞི་སྟེ་བཅུ༵་གཉིས༵་ལ་སྟོང་ཕྲག་བཅུ་གཉིས་སོ། ། དྲུག༵་གི༵་འོ༵ད་འཕྲོ༵་འབ༵ར་བ་ནི་ཐུབ་པ་དྲུག་སྟེ། ཡུམ་མེད་པས་ཉི་ཁྲི་ཆིག་སྟོང་སུམ་བརྒྱ་དང་བཅུ་གཉིས་ཀྱི་དཀྱིལ་འཁོར་ལ་བསླབ་པར་བྱའོ། ། ཉི་ཁྲི་བཞི་སྟོང་དུ་འདོད་པ་ནི་ཐུབ་པ་དྲུག་ལ་ཡུམ་ཡོད་པར་རློམ་པ་ཡིན་ནོ། ། དེ་ལ་གོམས་ནས། བཞི་པ་སངས་རྒྱས་བསམ་གྱིས་མི་ཁྱབ་པའི་དཀྱིལ་འཁོར་ལ་བསླབ་པ་ནི། ཚུལ་དེ༵་ལ༵་སོ༵གས་ཏེ་༵སངས་རྒྱས་རེ་རེ་ལའང་སངས་རྒྱས་ཉི་ཁྲི་ཆིག་སྟོང་དུ་བསྐྱེད་པ་ལྟ་བུ་བསམ༵་གྱིས་མི༵་ཁྱབ༵་པའི་དཀྱིལ་འཁོར་ལ་བསླབ་པར་བྱའོ། ། དེའང་བླ་མ་རོང་པ་ནི་ལྷའི་སྐུ་གཅིག་ལ་ཡན་ལག་བཞི་བཅུ་རྩ་གཉིས་ལྡན་ཞིང༌། དེ་རེ་རེའང་སྐུ་གསུང་ཐུགས་བྱིན་གྱིས་རློབས་པའི་ལྷ་གསུམ་དང་ལྡན་པས། དེ་ཉིད་ཡན་ལག་སྤྲོས་བདག་སྟེ༵། ། བཞི་བཅུ་རྩ་གཉིས་གསུམ་འཕྲོར་འགྱུར། ། ཞེས་སྦྱོར་ཞིང༌། གཙོ་བོ་ལ་ཇི་ལྟར་ལྡན་པ་བཞིན་ཡན་ལག་གི་ལྷ་རྣམས་ལ་ཡང་དེ་ལྟར་བརྩིས་པས་བརྒྱ་ཉི་ཤུ་རེ་འབྱུང་བས་བཅུ་གཉིས་དྲུག་གི་འོད་འཕྲོ་འབར་ཞེས་འཆད་དོ། ། སྣང་བྱེད་ཀྱི་ལྷ་འདི་རྣམས་རྣལ་འབྱོར་སྔ་མ་གོམས་སྟོབས་ཀྱི་འབྲས་བུར་བཞག་ལ། ཚོགས་སྒྲུབ་ཏུ་ཚེ་དབང་ཐོབ་པར་བྱེད་པའི་རྒྱུ་ཡིན་པས་ལམ་དུའང་བཞག་གོ ། གསུམ་པ་མཐར་ཐུག་གི་ཕྱག་རྒྱས་འགྲོ་དོན་མཛད་པའི་ཚུལ་ལ་ལྔ་ལས། དང་པོ་གདུལ་བྱའི་དོན་ལ་སྣ་ཚོགས་སུ་སྟོན་པའི་ཚུལ་ནི། ལམ་གྱི་གནས་སྐབས་སུ་དེ་ལྟར་བསྒོམས་པས་མཐར་ཐུག་སངས་རྒྱས་པ་ན་ཕྱོག༵ས་བཅུ༵་དང་དུས༵་བཞིས༵་བསྡུས་པའི་སངས་རྒྱས་ཀྱི་ཞིང་ཁམས་བས༵མ་ཡས༵་སུ༵་གདུལ་བྱ་དཔག་ཏུ་མེད་པ་འདུལ༵་བའི༵་ཕྱག་རྒྱའི་དོ༵ན་རྣམ༵ས་སེམས་ཅན་སོ་སོའི་སྣང་བ་དང་མཐུན་པར་སངས་རྒྱས་དང་འཁོར་ལོས་སྒྱུར་བའི་རྒྱལ་པོ་ལ་སོགས་པའི་སྐུ་སོ༵་སོ༵་སྟོན་ཅིང༵་འགྲོ་དོན་མཛད་དཽ།

། གཉིས་པ་བསྟན་པ་བཞིན་སྣང་བའི་ཚུལ་ནི་ཐེག༵་པ༵་མཐོ༵་བ་སྔགས་དང་ཕ་རོལ་ཏུ་ཕྱིན་པ་དམ༵ན་པ་ཉན་རང་ལ་སོགས་པ་ཐམ༵ས་ཅད༵་དང་༵། ལྟ་སྤྱོད་ཕྱིན༵་ཅི༵་ལོ༵ག་རྟོག་མུ་སྟེགས་བྱེད་རྣམ༵ས་དང༌། སོ་སོ་སྐྱེ་བོ་བས༵མ་ཡ༵ས་ད༵ང༌། གདུལ་བྱ་ཞི༵་བ་ལྷ་ལ་སོགས་པ་དང༌། ཁྲོ༵་བོ་བདུད་དང་གཤིན་རྗེ་ལ་སོགས་པའི༵་ཚོ༵གས་ཆེན༵་པོ་ཐམ༵ས་ཅད༵་ལ་གང་ལ་གང་འདུལ་སོ༵་སོ༵ར་སྣང་ཞིང་མོས་པ་དང་མཐུན༵་པར་བྱ༵ས་ཏེ་ཀུན༵་ཏུ་སྣང༵་ངོ༌། ། གསུམ་པ་སྣ་ཚོགས་སུ་སྣང་ཡང་གཅིག་ལས་མ་གཡོས་པའི་དཔེ་ནི་དཔེ༵ར་ན་༵ཟློས་གར༵་མཁ༵ན་ཉིད༵་གཅིག་པོ་དེ་ལས་གཡས་བརྐྱངས་གཡོན་བསྐུམས་དང་ཞི་ཁྲོ་དུ་མར་སྣང་བ་དང་འདྲ༵་བ༵ར་ཡེ་ཤེས་ཀྱི་ལུས༵་ཡེ་ནས་དག་པའི་རང་བཞིན་གཅིག་ལས་འདི་ལ༵་འདི་བསྟན་ནོ་ཞེས་དམིགས་པའི་ཚུལ་གྱིས་ཆེད་དུ་མ༵་བཀོ༵ད་ཀྱང་འགྲོ་བའི་སྣང་བ་དང་མཐུན་པར་ཞི་བ་དང་ཁྲོ་བོ་ལ་སོགས་པ་སྣ༵་ཚོ༵གས་ལྷུན་གྲུབ་ཏུ་ཐུགས་རྗེས་སྟོན༵་པར་བྱེད་དོ།། བཞི་པ་གདུལ་བྱའི་དབང་གིས་ཕྱག་རྒྱའི་གྲངས་མ་ངེས་པར་བསྟན་པ་ནི། མདོར༵་ན༵་བྱང་ཆུབ་མཆོག་དང་བདུད་འདུལ་བ་ལ་སོགས་པའི་ཕྱ༵ག་རྒྱ༵་ཐམ༵ས་ཅ༵ད་ནི༵་འདི༵་ཁོ་ནའོ་ཞེ༵ས་མཐའ་གཅི༵ག་ཏུ༵་བརྗོ༵ད་དུ༵་མེ༵ད་དེ། ཐབས་དང་ཤེས་རབ་ཀྱི་དབང་གིས་གཉིས༵་དང༵་སྐུ་གསུང་ཐུགས་ཀྱིས་གསུམ༵་དུ༵་འགྱུར་ཞིང༌། ཕྲིན་ལས་བཞི་ལ་སོགས་པར་ཡང་རྣམ༵་པར༵་འཕྲོ༵་བར་བྱེད་དེ། ལུས་བསྐྱོད༵་པ་དང༵་ཡན་ལག་ཕྱག་རྒྱར་སྤྲོ༵་བ༵་ཐམས་ཅད་ལྷའི་ཕྱག་རྒྱའི་དེ༵་བཞིན༵་ཉིད༵་དུ་གནས་པའི་ཕྱིར་རོ། ། ལྔ་པ་གནས་ལུགས་ཕྱག་རྒྱ་ཆེན་པོར་ཐམས་ཅད་འདུ་བ་ནི། མདོ༵ར་ན༵་ཡན་ལག་བསྐྱོད༵་ཅིང་ལུས་བསྒུལ༵་བ་ཐམ༵ས་ཅ༵ད་ཀུན༵་ཕྱག༵་རྒྱ༵་ཆེ༵ན་པོ༵འི་ང༵ང་དུ༵་ག༵ནས་ཏེ། ཐམས་ཅད་ཡེ་ནས་སངས་རྒྱས་པའི་ཆོས་ཉིད་དུ་གནས༵་པ་ཉིད༵་ཀྱིས། འདི་ནི་མ་དག་པའི་ཕྱག་རྒྱ་དང་ཆོས་སོ་ཞེས་པ་རྡུལ་ཙམ་ཡང་མི༵་གན༵ས་ཤིང་གན༵ས་པའ༵ང་མི༵ན་ཏེ།

ལུས་ལྷ་སྔགས་སེམས་ཆོས་ཉིད་ཀྱི་ཕྱག་རྒྱའམ་དཀྱིལ་འཁོར་དུ་གནས་པའི་ཕྱིར་རོ་ཞེས་པའི་ཚུལ་དེ༵་སྐད༵་སྒྲིབ་གཉིས་མ་ལུས་པ་དག༵་ཅིང་མཁྱེན་རབས་ཕུན་སུམ་ཚོགས་པ་མངའ་བའི་མཆོག༵་སངས་རྒྱས་ཀུན་ཏུ་བཟང་པོ་ཉིད༵་ཀྱིས༵་བཤད༵་པ་ཡིན་ནོ། ། དེ་ཉིད་ཡིད་ཆེས་པའི་གནས་ཏེ། ཡེ་ཤེས་དམ་པ་ལས། ཉེས་པ་ཟད་པ་རྫུན་གྱི་ཚིག། སྨྲ་བར་མི་འགྱུར་རྒྱུ་མེད་ཕྱིར། ། ཞེས་པ་ལྟར་རོ། ། ཡེ་ཤེས་ཀྱི་ཕྱག་རྒྱ་མཆོག་ཏུ་གསང༵་བའི༵་སྙིང༵་པོ༵་ཆོས་ཉིད་དོན་གྱི་གནས་ལུགས་དེ༵་ཁོ༵་ན༵་ཉིད༵་ངེ༵ས་པ༵་ལ༵ས། ལུས་དང་རྟོག་པའི་ཡ༵ན་ལ༵ག་ཐ༵མས་ཅ༵ད་ཡེ་ནས་དག་པའི་དཀྱི༵ལ་འཁོ༵ར་དུ༵་བྱིན༵་གྱི༵ས་བརླབ༵ས་ན༵ས་རང་བཞིན་གྱི་ཕྱག༵་རྒྱ༵་སྤྲོས༵་པ༵འི་ལེ༵འུ་སྟེ༵་བརྒྱད༵་པའི་རྣམ་པར་བཤད་པ༵འོ༵། ། ། ། ༈ དོན་གསུམ་པ་དེ་ཉིད་གསལ་བར་བྱེད་པ་གཟུགས་བརྙན་གྱི་དཀྱིལ་འཁོར་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ་སྟེ། དཀྱིལ་འཁོར་བྲི་ཞིང་ཕན་ཡོན་བསྟན་པ། ལྷ་བསྐྱེད་ཅིང་ཇི་ལྟར་མཆོད་པ། དབང་བསྐུར་ཞིང་འབྲས་བུ་བསྟན་པའོ། ། དང་པོ་ལ་བཞི་སྟེ། སའི་ཆོ་གཐིག་ཚོན་གྱི་ཆོ་གབྲི་ཞིང་རྒྱན་དགྲམ་པ། མཆོད་པ་བཤམ་ཞིང་ཕན་ཡོན་བསྟན་པའོ། ། དང་པོ་ལ་བདུན་ལས། ས་གཞི་བརྟགས་པ་ནི་མཉམ་ཞིང་ཡིད་དུ་འོང་བ་དཀྱིལ་འཁོར་གྱི་གཞིར་འོས་པ་སྟེ། ལས་རིམ་ལས། ཟུར་བརྒྱད་ལ་སོགས་རྩེ་མང་དང༌། ། ཆུ་བོ་བཞིན་དུ་མ་བོ་ཡང༌། ། མཉམ་ཞིང་ཡིད་འོང་འོ་ཁའི་ཆུ། ། ཉི་མ་ཤིན་ཏུ་གནས་པ་ནི། ། ནམ་མཁའི་མཚན་ཉིད་ཤེས་པར་བྱ། ། མཐོ་དང་འདུད་པ་ནུབ་བྱང་ཡིན། ། ཤར་ལྷོ་གཞོལ་ཞིང་འཇམ་པ་ལ། ། ཐོ་སྒྲོ་གྲོག་མདོ་ཆུ་སྣ་སོགས། ། དལ་དབང་དགྲ་ཡི་མཚམས་བརྟག་བྱ། ། ལྷུན་སྟུག་རི་བོ་ནགས་ཚལ་ལྡན། ། རབ་ཏུ་མཉམ་ཞིང་སྣུམ་བག་ཅན། ། ཆུ་བོ་དབང་གི་ཕྱོགས་ཡིན་ཏེ། ། ཅུང་ཟད་ཀྱིས་ནི་རླུང་ཉུང་ཞིང༌། ། མེ་ཏོག་ཤིང་ཚལ་བྱ་སྐད་བརྟག། ལོ་རྒྱུས་ཤེས་པའང་མཆོག་ཏུ་གསུངས། ། བདག་ཉིད་བརྟགས་ཤིང་ཉམས་དགའ་དང༌།

། བསམ་གཏན་དགྲ་ལས་རིང་གྱུར་པ། ། རང་ཁྱིམ་ལ་སོགས་དེ་བཞིན་ཏེ། ། ནན་ཏན་ནུས་མཐུ་ལྡན་ཕྱིར་ཡིན། ། ཞེས་པའི་ས་ཕྱོགས་སུ། ཁྲུ་གང་ཁྲི་བཞིར་བརྐོས་པ་ན། ། གྲམ་པ་ཐལ་བ་ཤིང་སོལ་དང༌། ། གྱོ་མོ་རུས་པ་ལ་སོགས་པ། ། ཞེས་པའི་མ་དག་པ་བསལ་ཏེ་ཆུས་བཀང་ནས་གོམས་པ་བརྒྱ་ཕྱིར་སོང་ཏེ་ཆུ་དེ་ཉིད་ལ་བརྟག་པ་ནི། ཆུས་བཀང་གོམས་པ་བརྒྱ་བལྟ་བྱ། ། ཞེས་པས། བྲི་བ་མེད་ན་རབ༌། ཕྱེད་ན་འབྲིང༌། བསྐམས་ན་ངན་པའོ། ། གཉིས་པ་ས་བསླང་བ་ནི་མི་དང་མི་མ་ཡིན་ལ་དཀྱིལ་འཁོར་གྱི་ཕྱིར་སློང་བ་སྟེ། མངོན་དང་མི་མངོན་བདག་པོ་ལ། ། རྩོད་པ་ཉེ་བར་ཞི་བྱའི་ཕྱིར། ། སེར་སྣ་སྤངས་པའི་སེམས་ཀྱིས་ནི། ། རིན་དང་བདེན་པ་བསྒོ་ལ་བསླང༌། ། ཞེས་སོ། ། དེ་ནས་འབྲུ་དང་རིན་པོ་ཆེའི་ས་གཏེར་སྦས་ལ་ས་གཞི་མཉམ་ཏེ་དྲིའི་ཐིག་ལེ་བྱས་ལ། སའི་ལྷ་མོའི་ཆོ་ག་བྱའོ། ། དེའང་སྔོན་སངས་རྒྱས་རྡོ་རྗེ་གདན་ལ་འཚང་རྒྱ་བའི་ཚེ་ས་བསླངས་ཏེ་བདུད་ལས་རྒྱལ་བ་བཞིན་དུ་རྣལ་འབྱོར་བ་ཡང་ནག་པོའི་ཕྱོགས་ལས་རྒྱལ་བའི་དགོས་པ་ཡོད་དོ། ། དེའང་ལྷ་མོ་སེར་མོ་བུམ་པ་འཛིན་པ་ཕག་གི་སྟེང་ན་ཆིབས་པ་བསྐྱེད་ལ་སྤྱན་དྲངས་ཏེ། མཆོད་བསྟོད་བྱས་ལ་བདག་རྡོ་རྗེ་ཆེ་གེ་མོ་སའི་ཕྱོགས་འདིར་དཀྱིལ་འཁོར་བཞེང་པས་གནང་བར་མཛོད་ཅིག་ཅེས་སོ། ། གསུམ་པ་དབང་དུ་བྱ་བ་ནི་ཕུར་པ་དམར་པོ་ཧེ་རུ་ཀར་གསལ་བ་བཏབ་པས་དེའི་འོད་ཟེར་གྱི་ས་གཞི་ཁེངས་པར་བསྒོམ་པ་ནི་བགེགས་ཞི་བའི་དགོས་པ་ཡོད་དོ། ། བཞི་པ་སྦྱང་བ་ནི་ཐོག་མར་ས་བདག་ལྟོ་འཕྱེའི་ཕྱོགས་ནས་བསླང་བར་བྱ་སྟེ། བམ་བརྒྱད་ཀྱི་འགྲེལ་པ་ལས། ལྟོ་འཕྱེ་གནས་པའི་མཚན་ཉིན་ནི། ། སྟོན་ཟླ་གསུམ་གྱི་ཟླ་བ་ལ། ། ཉི་མ་འགྲོ་བའི་རིམ་པ་ཡིས། ། མགོ་ཤར་ཁ་ལྷོ་གཡོན་གྱིས་ཉལ། ། དགུན་ཟླ་གསུམ་གྱི་ཟླ་བ་ལ། ། ནུབ་ཏུ་ཁ་བལྟས་མགོ་བོ་ལྷོ། ། དཔྱིད་ཟླ་གསུམ་གྱི་ཟླ་བ་ལ། ། བྱང་དུ་ཁ་བལྟས་ནུབ་ཏུ་མགོ ། དབྱར་ཟླ་གསུམ་གྱི་ཟླ་བ་ལ། ། ཤར་དུ་ཁ་བལྟས་བྱང་དུ་མགོ

། ས་བདག་ལྟོ་འཕྱེ་དེ་ལྟར་གནས། ། སྐྱེས་བུ་ཆེན་པོ་ལྟོ་འཕྱེ་བརྐོ། ། ཞེས་པ་ལྟར་བསླང་ངོ༌། ། དེའང་མགོ་ལ་ཕོག་ན་སློབ་དཔོན་འཆི་ཞིང༌། མཇུག་མ་ལ་ཕོག་ན་སློབ་མ་འཆི་བས་ལྟོ་བ་ནས་བརྐཽས་ཏེ་བྱའོ། ། དེ་ནས་སྟེགས་བུ་ཇི་ལྟར་རིགས་པར་བྱ་སྟེ། བྱང་ཤར་གཞོལ་ཅིང་གཞན་གཉིས་མཉམ་དབུས་ཅུང་ཟད་མཐོ་བ་བྱས་ལ། བ་བྱུང་ལྔ་དང་འབྲུ་ལྔ་ལ་སོགས་པའི་བྱུག་པ་ཡང༌། རྔམ་གློག་ལས། ས་ཞག་སྤོས་ཆེན་རྣམ་ལྔ་ཡི༌། ། ཁུ་བ་བསྲེས་ནས་ཀུན་ཏུ་ནི། ། གྲུ་བཞིའི་དབུས་སུ་ལེགས་བྱ་སྟེ། ། བ་ཀོ་ཙམ་དུ་སྐྱང་ནུལ་བྱ། ། ཞེས་སོ། ། དེ་ནས་མེས་སྦྱང་བ་ཡང༌། ཀུན་ནས་མཚན་མ་ངན་གྱུར་ན། ། གཞན་དུ་བགྲོད་དམ་ཞི་བ་ཡི། ། མེ་ཡིས་རབ་ཏུ་དག་པར་བྱ། ། ཞེས་སོ། ། དེ་ནས་བདག་ཉིད་ཁྲོ་བོར་གསལ་བའི་ལག་མཐིལ་ལས་འོད་ཟེར་བྱུང་བས་ས་ཕྱོགས་རྡོ་རྗེ་རྩེ་ལྔ་པའི་རང་བཞིན་དང་མ་དག་པ་སྦྱངས་ཤིང་སྟོང་པ་ཉིད་དུའང་མོས་པར་བྱའོ། ། ལྔ་པ་བྱིན་གྱིས་བརླབ་པ་ནི་སློབ་དཔོན་གཙོ་བོར་བསྐྱེད་དེ་ས་ཕྱོགས་དེ་ཉིད་ལྷའི་གཞལ་ཡས་ཁང་དུ་གསལ་བར་སངས་རྒྱས་དང་བྱང་ཆུབ་སེམས་དཔའ་མང་པོ་དམིགས་ཏེ། བདག་ཉིད་ཆེན་པོ་ང་ཉིད་ཀྱི། ། ཐམས་ཅད་བཀའ་ལས་མ་འདའ་ཞིག། ཅེས་པ་དང་སུམྦྷ་ནི་བརྗོད་ཅིང་རྡོ་རྗེའི་འགྲོས་ཀྱིས་བསྐོར་རོ། ། དྲུག་པ་བསྲུང་བ་ནི། རང་གི་སྙིང་ག་ནས་ཁྲོ་བཅུ་བྱུང་བས་ཕྱོགས་དེར་བསྲུངས་ཏེ་བསྐལ་པའི་མེ་དཔུང་འབར་བར་བསྒོམ་མོ། ། བདུན་པ་གཟུང་བ་ནི། ཐིག་བཏབ་བམ་ཐིག་ལེ་བཀོད་པ་ལྷར་བསྐྱེད་དེ་མཆོད་བསྟོད་ཅུང་ཟད་ཀྱིས་མཆོད་ནས་ཐིམ་པས་ལྷའི་གཞལ་ཡས་ཁང་གི་གཞིར་བསམ་མོ། ། འདི་ཙམ་གྱིས་སའི་ཆོ་ག་ཚང་ བའོ། ། གཉིས་པ་ཐུགས་ཚོན་བྱིན་གྱིས་རློབ་པ་ནི། ཁ་དོག་ལྔའམ་ཉི་ཤུ་རྩ་ལྔའི་སྣལ་མ་བུ་མོ་ལོ་བཅུ་དྲུག་ལོན་པས་བཀལ་བ་སྟེ། རྡོ་རྗེ་ལས་རིམ་ལས། པདྨའི་རྒྱུ་ལས་ཁ་དོག་བསྒྱུར། ། བཅུ་དྲུག་ཕྱག་རྒྱས་ལེགས་བཀལ་ཏེ། ། སྣལ་མ་གཅིག་ཀྱང་ལྔ་ལྔར་ལྡན༌། ། ཡེ་ཤེས་རང་བཞིན་བརྟན་པར་བྱ།

ཁ་དོག་གསུམ་ལྡན་སྣལ་མ་དགུ ། རས་བལ་ལས་བཏགས་སྐུ་གསུང་ཐུགས། ། གཙང་མའི་སྣོད་དུ་ལེགས་བཀོལ་ཏེ། ། ཞེས་སོ། ། དེ་ཉིད་དང་ཚོན་རྣམས་ཡེ་ཤེས་ལྔའི་རང་བཞིན་དུ་བྱིན་གྱིས་བརླབས་ཏེ། དཀྱིལ་འཁོར་གྱི་ཉིས་ལྡབ་ཙམ་དུ་བྱས་པ་མཚན་ལྡན་མས་བཟུང་སྟེ་རྡོ་རྗེའི་གནམ་ཐིག་ཐོག་མར་གདབ་པ་ནི་རྔམ་གློག་ལས། ཐིག་གཡོག་ལས་ཀྱི་སེམས་མ་སྟེ། ། མཚན་ལྡན་བྱྀན་གྱིས་བརླབས་ནས་ནི། ། ཕྱག་རྒྱ་གར་དང་བཅས་པ་ཡིས། ། རང་བཞིན་དཀྱིལ་འཁོར་གནམ་ཐིག་གདབ། ། དེ་ནས་ས་ཐིག་གདབ་པ་ཡང༌། ། འདུལ་བའི་དབང་གིས་བྱེ་བྲག་ལས། ། མཎྜལ་ཚད་ནི་ངེས་པ་མེད། ། སོར་བཞི་པ་ནས་བརྩམ་ནས་ནི། ། ཇི་སྲིད་དཔག་ཚད་ཐུག་པར་རོ། ། ཞེས་པ་སྟེ། སོར་བཞི་པ་ནས་ཚད་མ་ངེས་པའི་བར་དུ་གསུངས་སོ། ། བྱིན་གྱིས་བརླབ་པ་ཡང༌། ཐིག་ཚོན་ལྷར་གསལ་བ་ལ་མཆོད་བསྟོད་བྱས་ཏེ་ཡེ་ཤེས་སུ་གྱུར་པས་བྱ་བ་སྟེ། ལས་རིམ་ལས། སྣོད་རིམ་མ་འདྲེས་དག་བྱས་ལ། ། ཧཱུྃ་སོགས་ཡིག་འབྲུ་གཅིག་ཀྱང་ལྔ། ། ཁ་དོག་རྗེས་སུ་མཐུན་བྱས་ཏེ། ། ཡོངས་གྱུར་ཉི་ཤུ་རྩ་ལྔའི་ལྷ། ། ཐབས་དང་ཤེས་རབ་ལྡན་པར་བསྒོམས། ། ཕྱོགས་བཅུ་དུས་བཞིའི་སྐུ་གསུང་ཐུགས། ། ཡོན་ཏན་འཕྲིན་ལས་ཡེ་ཤེས་ལྔ། ། བསྟིམས་པས་ཡོངས་གྱུར་དངོས་པོ་ལྔ། ། སྐུ་གསུང་ཡོན་ཏན་འཕྲིན་ལས་ཐུགས། ། ཡེ་ཤེས་རྒྱུ་ལས་གྲུབ་པ་ཡི། ། དཀྱིལ་འཁོར་རྗེས་སུ་བརྟག་པར་བྱ། ། ཞེས་སོ། ། དེའང་ས་ཚོན་ལ་ཡིག་འབྲུ་བྲིས་པའང་སྤུངས་ཤིང་མི་མངོན་པར་བྱ་སྟེ། སྤུངས་ཤིང་བསྣུན་པ་ལྟར་བྱས་ལ། ། རྡུལ་ཚོན་སྦྱོང་བའི་སྔགས་ཕྱག་རྒྱ། ། ཞེས་སོ། ། དེ་ལྟར་རྡུལ་ཚོན་གྱི་ཁ་དོག་སོ་སོར་ཕྱེ་བའི་དོན་ནི། རྒྱུས་པའི་རྒྱུད་ལས། སེམས་ཅན་མ་ལུས་ཐམས་ཅད་ལ། ། ཡེ་ཤེས་ལྔ་ཡིས་ཀུན་ཁྱབ་ཅིང༌། ། རང་གི་རྣམ་རྟོག་བསྒྲིབས་བྱས་ནས། ། ཡེ་ཤེས་ལྔ་ཡི་དོན་མ་མཐོང༌། ། དེ་ལྟར་རྨོངས་པ་ཐམས་ཅད་ལ། ། ཡེ་ཤེས་མཚན་ཉིད་བསྟན་པའི་ཕྱིར། ། དཀར་དང་དམར་དང་སེར་བ་དང༌། ། ལྗང་གུ་ལ་སོགས་ནག་པོ་

མཐིང་ག་ བསྟན། ། ཞེས་སོ། ། ཚོན་དེ་དག་གི་རྒྱུ་ཡང་རབ་རིན་པོ་ཆེ་ལ་བྱ་བར་ལས་རིམ་ལས། རིན་ཅེན་ལྔ་ལས་བྱས་པའི་ཚོན། ། ཨིནྡྲ་ནཱི་ལ་ཟླ་འོད་དང༌། ། པུ་ཤ་རཱ་ག་བྱུ་རུ་བཟང་ ཟངས ། ། མརྒད་ཏ་ལས་བྱས་པ་དགྱེ། ། དེ་བཞིན་འབྱོར་བས་གཞན་དག་བསྡུ། ། མཚམས་སེམས་ཁྲོ་བོ་ལ་སོགས་ཕྱིར། ། ཁ་དོག་ཉི་ཤུ་རྩ་ལྔར་གསུངས། ། ཞེས་སོ། ། འབྲིང་དང་ཐ་མས་ཚོན་རྩི་ཅི་འབྱོར་བའོ། ། གསུམ་པ་བྲི་ཤིང་རྒྱན་དགྲམ་པ་ལ་གཉིས་ལས། དང་པོ་ཐིག་གིས་བྲི་བ་ནི་ཡེ་ཤེས་ཀྱི་གནམ་ཐིག་བཏེག་པའི་འོག་ཏུ་འཛུལ་ནས་གདབ་སྟེ། དེ་ནས་བྲི་བའི་ཆོ་ག་ནི། ། ཆས་ལྡན་དབང་ཕྱུག་ཐིག་བཏེག་ལ། ། དང་པོ་དབང་ལྡན་ཕྱོགས་ནས་བསྐོར༌། ། དེ་ནས་ཞལ་དབང་ཐོབ་པ་རྣམས། ། འབྲུ་ལྡན་རྡོ་རྗེ་ཐལ་ཁུ་ ཚུར།

 ། ཕྱག་རྒྱ་ཏིང་འཛིན་ལྡན་པར་བྲི། ། ཞེས་པས་ཚངས་ཟུར་ལ་སོགས་མཐོང་བ་བརྒྱུད་པ་ལྟར་སྒོ་གཉིས་བརྩེགས་སུ་གདབ་བོ། ། དེའང་མན་ངག་གིས་ཅུང་ཟད་ཕྱེ་ན། ཆ་ཆེན་བཅུ་དྲུག་ནང་མ་གསུམ། ། ཕྱེད་དུ་བགོས་ཏེ་དྲུག་ཏུ་བྱ། ། དང་པོ་ཕྱེད་གདབ་ཕྱི་མ་གདབ། ། གཉིས་པ་ཆ་བཞིར་བསྒོ་བར་བྱ། ། གསུམ་པ་བཞི་པ་མི་གདབ་གཞག། ལྔ་པ་དབུས་དོར་མཐའ་གཉིས་གདབ། ། དྲུག་པ་ཕྱེད་གདབ་ཕྱི་མ་གདབ། ། དེ་ནི་ནང་གི་སྒོ་ཡིན་ནོ། ། ཆ་ཆེན་བཞི་པ་ཕྱི་ཡི་ཁྱམས། ། ལྔ་པ་དབུས་དོར་མཐའ་གཉིས་གདབ། ། དྲུག་པ་ཕྱེད་གདབ་ཕྱི་མ་གདབ། ། བདུན་པ་ཆ་བཞིར་བགོ་བར་བྱ། ། བརྒྱད་པ་དབུས་དོར་མཐའ་གཉིས་གདབ། ། ཅེས་པ་ལྟར་རོ། ། དེ་ནས་འགྱིང་ཕུར་གདབ་པའི་ནང་དུ་ཡེ་ཤེས་ལྔའི་ཚོན་གྱིས་དགང་ཞིང་རིམ་གྱིས་དགྱེ་བ་ནི། རྣམ་སྣང་སྒྱུ་འཕྲུལ་དྲྭ་བ་ལས། ཚོན་ནི་ནང་ནས་དགྱེ་བར་བྱ། ། ཕྱི་རོལ་ནས་ནི་ཚོན་མི་དགྱེ། ། དང་པོ་བྱང་ཤར་ནས་བརྩམས་ཏེ། ། ཐོག་མར་སློབ་དཔོན་ཉིད་ཀྱིས་དགྱེ། ། དེ་ནས་སློབ་མས་བྱ་བར་བཤད། ། ཅེས་པ་དང༌། རྣམ་སྣང་མངོན་བྱང་ལས། ཚོན་ནི་ནང་ནས་དགྱེ་བར་བྱ། ། ཕྱི་རོལ་ནས་ནི་ཚོན་མི་དགྱེ། ། དཀར་པོ་ཐོག་མར་གཏང་བར་བྱ། ། དེ་ཡི་འོག་ཏུ་དམར་པོ་ སྟེ། ། དེ་ནས་སེར་པོ་གཏང་བར་བྱ། ། དེ་ཡི་འོག་ཏུ་ལྗང་ཁུ་གཏང༌། ། ཀུན་གྱི་ནང་རོལ་ནག་པོ་སྟེ། ། ཚོན་གྱི་ཆོ་ག་དེ་ལྟར་བཤད། ། ཅེས་པ་ལྟར་རོ། ། དེའང་རྒྱས་པ་ལ་སྒོ་ཉིས་བརྩེགས་ཀྱི་དབུས་ཀྱི་ལྟེ་བ་ལ་འཁོར་ལོ་རྩིབས་བཞིའི་དབུས་དང་ལྔར་འཁོར་ལོ་རྩིབས་བཞི་པ་མུ་ཁྱུད་དང་བཅས་པ་སྟེ་ལྷའི་ཁ་དོག་དང་མཐུན་པའི་རིམ་པའོ། ། དེ་ནས་གྲུ་ཆད་ནང་མ་དང་ཕྱི་མ་བཞི་ནི་ཕྱོགས་ཚོན་ནོ། ། དེ་ནས་རྩིག་པ་ལྔ་ནི་ནང་ནས་རིམ་པ་བཞིན། མཐིང་གལྗང་གུ། དམར་པོ། སེར་པོ། དཀར་པོའོ། ། སྤྱིར་ན་རྩིག་རིམ་གཉིས་ཏེ། ཡེ་ཤེས་དང༌། སྐུའི་རིམ་པའོ། ། འདིར་ནང་མ་ཡེ་ཤེས་ཀྱི་རིམ་པ་ཡིན་ལ། ཕྱི་མ་སྐུའི་རིམ་པ་སྟེ། ནང་ནས་མཐིང་གདཀར་པོ། སེར་པོ།

དམར་པོ། ལྗང་གུའོ། ། ཁྱམས་ལྗང་གུ་དང༌། རྟ་བབས་མཛེས་ཚོན་ལ། གཞན་རྣམས་ཕྱོགས་དང་མཛེས་ཚོན་ཅི་རིགས་སུ་བྱའོ། ། ཁ་ཅིག་རྟ་བབས་ཀྱི་གཞིའི་འཁོར་ལོའི་རྩིབས་བཞི་མཚོན་པར་འདོད་ཅིང༌། ཕལ་ནི་གཞན་དང་མཐུན་པར་སྦྱོར་བས་རྡོ་རྗེའི་ར་བཞི་ཡང་འདོད་དོ། ། གང་ལྟར་ཡང་འགལ་བ་མེད་དོ། ། འབྲིང་པོ་ལ་ནི་འོག་ནས་འབྱུང་བའི་དཀྱུས་བཞིན་ནོ། ། བསྡུས་པ་ལ་ནི་བར་ཁྱམས་མེད་པའི་གྲུ་ཆད་བཞི་ལ་སྒོ་ཁྱུད་ལྡན་པར་བཞེད་དོ། ། གནས་དེ་དག་ཏུ་མཚན་མ་དགོད་པ་ནི་གྲུབ་ན་སྐུ་དང་ཡིག་འབྲུ་དང་ཕྱག་མཚན་གང་རུང་དགོད་ཅིང༌། མ་གྲུབ་ན་བརྡ་མཚོན་ཚོན་སྤུངས་ཀྱི་སྐུ་མདོག་མཚོན་པ་ཙམ་རེ་བྱའོ། ། ཡང་རྔམ་གློག་ལས། གཙོ་བོ་གཟུགས་སུ་རྫོགས་པར་བྲི། ། འཁོར་རྣམས་ཕྱག་རྒྱ་དག་ཏུ་བྱ། ། ཕལ་པ་དག་ལ་ཡིག་འབྲུས་སོ། ། ཞེས་པ་ལྟར་རོ། ། བཞི་པ་མཆོད་པ་བཤམ་ཞིང་ཕན་ཡོན་བསྟན་པ་ལ་གསུམ་ལས། དང་པོ་མཆོད་པ་བཤམ་པ་ནི་ཕྱི་ནང་གི་མཆོད་པ་དང༌། རྒྱན་དང་གོས་ལ་སོགས་པ་དང༌། རོལ་མོ་དང་སིལ་སྙན་ལ་སོགས་དང༌། ཁ་ཟས་མང་པོས་བརྒྱན་པར་བྱའོ། ། གཉིས་པ་རབ་ཏུ་གནས་པ་ནི་དཀྱིལ་འཁོར་དུ་སྐད་ཅིག་གིས་བསྐྱེད་ཅིང་ཡེ་ཤེས་པ་བཅུག་ནས་རྟེན་འབྲེལ་སྙིང་པོའམ་ཡི་གེ་འབྲུ་གསུམ་གྱིས་བརྟན་པར་བྱས་ཏེ་གཟུགས་བརྙན་ལྟ་བུར་བསྒོམ་པའོ། ། དེ་སྐད་དུ་རྔམ་གློག་ལས། དཀྱིལ་འཁོར་ལ་སོགས་གང་བྱས་ཀྱང༌། ། རབ་གནས་ཡེ་ཤེས་མི་ལྡན་ན། ། ཚོགས་དང་འབྲི་བའི་ནུས་པ་མེད། ། ཅེས་སོ། ། གསུམ་པ་ཕན་ཡོན་ནི་དེ་ལྟར་རྡུལ་ཚོན་གྱི་དཀྱིལ་འཁོར་བྲིས་པའི་བསོད་ནམས་ནི་དཔག་ཏུ་མེད་དེ། ཡེ་ཤེས་རྒྱས་པ་ལས། གང་གིས་རྒྱལ་བའི་དཀྱིལ་འཁོར་མཆོག། ཐིག་དང་ཚོན་གྱིས་འབྲི་བྱེད་པ། ། ཕྱོགས་བཅུའི་སངས་རྒྱས་ཞིང་རྣམས་ཀུན། ། རིན་ཅེན་བདུན་བྱིན་བསོད་ནམས་ལས། ། དེ་ཡི་ཕུང་པོ་དཔག་ཏུ་མེད། ། ལས་རྣམས་འགྲུབ་ཅིང་རྒྱལ་བས་དགོངས། ། དཀྱིལ་འཁོར་བསམ་ཡས་ཐོབ་པར་འགྱུར། ། ཞེས་པ་དང༌། དམ་པའི་ཆོས་པདྨ་དཀར་པོ་ལས་ཀྱང༌།

གང་གིས་མཆོད་རྟེན་རྡོ་ལས་བྱས་པ་དང༌། ། གང་གིས་ཨ་ཀ་རུ་དང་ཙནྡན་ནམ། ། གང་གིས་སྨན་ཤིང་མཆོད་རྟེན་བྱས་པ་ དང༌། ། ལ་ལས་ཤིང་ངམ་གཞན་ལ་བྱས་པ་དང༌། ། ས་དང་སོ་ཕག་ལ་ནི་སོགས་པ་ཡིས། ། རྒྱལ་བའི་མཆོད་རྟེན་དགའ་ཞིང་བྱས་པ་དང༌། ། དེ་བཞིན་ས་རྡུལ་ཕུང་པོ་དག་ལས་ཀྱང༌། ། མྱ་ངམ་དགོན་པ་དག་ཏུ་བྱས་པ་དང༌། ། བྱིས་པའི་རྩེད་མོར་དེ་དང་དེ་དག་ཏུ། ། གང་གིས་རྒྱལ་བ་དེ་ཕྱིར་མཆོད་རྟེན་དག། བྱེ་མ་ལས་ནི་ཕུང་པོར་བྱས་པ་དང༌། ། གཞན་དག་གཟུགས་བརྙན་དག་ཏུ་འདྲི་བྱེད་པ། ། དེ་རྣམས་ཀྱིས་ནི་བྱང་ཆུབ་ཐོབ་པར་འགྱུར། ། ལ་ལས་དེ་བཞིན་རིན་ཅེན་གཟུགས་བྱས་ལ། ། སུམ་ཅུ་རྩ་གཉིས་མཚན་དང་ལྡན་པའི་གཟུགས། ། གང་གིས་དེ་ཕྱིར་བྱས་པ་དེ་དག་ཀྱང༌། ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། ལ་ལས་དེ་ནི་རིན་ཅེན་སྣ་བདུན་དང༌། ། ལ་ལས་དེ་བཞིན་ཟངས་དང་འཁར་བ་ལས། ། བདེ་བར་གཤེགས་པ་རྣམས་ཀྱི་གཟུགས་བྱས་པ། ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། རོ་ཉེ་དང་ནི་ལྕགས་སམ་ས་ཡང་རུང༌། ། བདེ་བར་གཤེགས་པ་རྣམས་ཀྱི་གཟུགས་བྱས་ཏེ། ། ལྟ་ན་སྡུག་པ་འཇིམ་པ་ལ་བྱེད་བཅུག། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། གང་གིས་རྩིག་ངོས་གཟུགས་ཀྱི་རི་མོ་དང༌། ། བསོད་ནམས་རྒྱ་ཆེན་ཡོན་ཏན་རྫོགས་པའི་སྐུ། ། གང་གིས་བྲིས་སམ་འདྲི་རུ་བཅུག་ཀྱང་རུང༌། ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། སྐྱེས་བུ་རྒན་ནམ་འོན་ཏེ་གཞོན་ཡང་རུང༌། ། གང་དག་ལ་ལ་དེ་ན་སློབ་པའི་ཚེ། ། རྩེད་མོ་དག་དང་གསང་བ་བྱེད་པ་ན། ། རྩིག་ངོས་སེན་མོ་ཤིང་བུས་གཟུགས་བྲིས་པ། ། དེ་དག་ཐམས་ཅད་བྱང་ཆུབ་ཐོབ་པར་འགྱུར། ། ཞེས་པ་ལྟར་རོ། ། གཉིས་པ་ལྷ་བསྐྱེད་ཅིང་ཇི་ལྟར་མཆོད་པ་ལ་གཉིས་ཏེ། དཀྱིལ་འཁོར་བསྐྱེད་ཅིང་གསལ་གདབ་པ་དང༌། ཇི་ལྟར་མཆོད་པའོ། ། དང་པོ་ནི། མཚམས་དང་དམ་བཅའ་བརྟན་པར་བྱས་ལ། གནས་དེ་ཉིད་དུ་སྟན་བདེ་བ་ལ་འདུག་སྟེ། དང་པོ་སེམས་བསྐྱེད་པ་ནི། ཨེ་མ་ཧོཿ ངོ་མཚར་རྨད་ཀྱི་ཆོས།

། རྫོགས་པའི་སངས་རྒྱས་ཀུན་གྱི་གསང༌། ། སྐྱེ་བ་མེད་ལས་ཐམས་ཅད་སྐྱེས། ། སྐྱེས་པ་ཉིད་ནས་སྐྱེ་བ་མེད། ། ལ་སོགས་པ་བརྗོད་པས་ཆོས་ཐམས་ཅད་སྤྲོས་པ་དང་བྲལ་བའི་ངང་ནས་ཏིང་ངེ་འཛིན་གསུམ་བསྒོམ་པར་བྱ་སྟེ། ལུས་ངག་སེམས་དང་ཆོས་ཐམས་ཅད། །གང་ན་མི་གནས་མི་དམིགས་པ། ། མིག་ཡོར་ཚུལ་དུ་སྦྱོར་བ་ཡིས། ། ནམ་མཁའ་ལ་ནི་ནམ་མཁའ་བསྒོམ། ། ཞེས་བརྗོད་པས་ཐམས་ཅད་མི་དམིགས་པ་དེ་བཞིན་ཉིད་ཀྱི་ཏིང་ངེ་འཛིན་གྱི་ངང་ལས། སེམས་ཅན་ཐམས་ཅད་ལ་དམིགས་པའི་སྙིང་རྗེ་ཆེན་པོ་ཀུན་ཏུ་སྣང་གི་ཏིང་ངེ་འཛིན་བསྒོམ་པར་བྱའོ། ། དེའི་ངང་ལས་རྒྱུའི་ཏིང་ངེ་འཛིན་ནི། རྩ་བ་མེད་པའི་སེམས་ཉིད་ནི། ། ཆོས་རྣམས་ཀུན་གྱི་རྩ་བ་ཡིན། ། སེམས་ཉིད་ཡི་གེའི་རང་བཞིན་ཏེ། ། ཡི་གེ་ཡིད་བཞིན་རིན་ཅེན་སྤྲིན། ། ཨ་ཞེས་བརྗོད་པས། སེམས་ཀྱི་རང་བཞིན་ཨ་དཀར་པོར་གསལ་བའི་ངང་ལས། ཨ། རབ་ཏུ་བརྟན་གྱུར་ཨ་དཀར་ལས། ། ཤིན་ཏུ་ཕྲ་བའི་ཨ་རྣམས་སྤྲོ། ། ཕྱོགས་བཅུ་གང་བར་གསལ་གྱུར་ནས། ། བསྡུས་ཀྱང་འཕེལ་འགྲིབ་མེད་པར་བརྟན། ། ཞེས་བརྗོད་པས། ཨ་ལས་ཟླ་བ་ དང་ཉི་མ འིདཀྱིལ་འཁོར་གྱི་དབུས་སུ་ཨ་ལས་འཕྲོས་པས་མཚན་གྱི་ས་བོན་ཨཱ་ལི་དང༌། དཔེ་བྱད་ཀྱི་ས་བོན་ཀཱ་ལིས་རིམ་པ་གཉིས་སུ་བསྐོར་བའི་རང་བཞིན། ཨ་དང་ཀྵའི་ངོ་བོ་འོད་དུ་ཞུ་བ་ལས་ཧཱུྃ་གིས་མཚན་པའི་རྡོ་རྗེར་གྱུར། དེ་ཉིད་ཀྱང་ཡོངས་སུ་གྱུར་པ་ལས་རང་བཞིན་གཞིའི་ཀུན་ཏུ་བཟང་པོ་མཐིང་ག་རྡོ་རྗེའི་སྐྱིལ་མོ་ཀྲུང་གིས་བཞུགས་པའི་སྐུ་འོད་ཟེར་གྱི་ཕུང་པོ་འབར་བ་ལས་ནམ་མཁའི་དབྱིངས་ཁྱབ་པར་བསྒོམ་མོ། ། དེའང་དེ་བཞིན་ཉིད་དང་ཀུན་ཏུ་སྣང་བ་ནི་སྟོང་པ་ཉིད་ཀྱི་ཡེ་ཤེས་ཀྱི་བདག་ཉིད་དེ་བཞིན་གཤེགས་པའི་རིགས་སོ། ། ཉི་ཟླའི་དཀྱིལ་འཁོར་ནི་མེ་ལོང་ལྟ་བུའི་ཡེ་ཤེས་དང་རྡོ་རྗེའི་རིགས་སོ། ། འོད་ཀྱི་གོང་ནི་བུ་མཉམ་པ་ཉིད་དང་རིན་པོ་ཆེའི་རིགས་སོ། ། རྡོ་རྗེ་ཧཱུྃ་གིས་མཚན་པ་ནི་སོ་སོར་རྟོག་པ་དང་པདྨའི་རིགས་སོ།

། སྐུ་ནི་བྱ་བ་གྲུབ་པ་དང་ལས་ཀྱི་རིགས་ཏེ། སངས་རྒྱས་ཀྱི་སའི་ཆོས་ཀུན་ཡོངས་སུ་རྫོགས་པར་བསྒོམ་པ་ཉིད་དོ༌། ། དེ་ནས་བྷྲཱུྃ་བི་ཤྭ་བི་ཤུདྡྷེ་ཞེས་པས་གཞི་ཚད་མེད་པ་ཡེ་ཤེས་ཀྱི་འཁོར་ལོ་ལ་གནས་པའི་གཞལ་ཡས་ཁང་ཆེན་པོ་སྒོ་བཞི་གྲུ་བཞི་རྟ་བབས་བཞི་དང་ལྡན་པའོ། ། རྩིག་པ་ལྔའི་སྟེང་ན་རིན་པོ་ཆེའི་ཕ་གུ་ལ་རིན་པོ་ཆེའི་དྲྭ་བ་དྲྭ་ཕྱེད་འཕྱང་ཞིང༌། མདའ་ཡབ་དང་པུ་ཤུས་མཛེས་པ། བུམ་པ་ཟླུམ་པོ་ཀུན་ཏུ་འཁྱིལ་པས་ནམ་མཁའི་དབྱིངས་ཁྱབ་པ། ཕྱི་ནང་དག་ཅིང་ཡེ་ཤེས་ཀྱི་འོད་གསལ་བ། སྒོ་ཕྱི་ནང་གཉིས་དང༌། གདུགས་དང་རྒྱལ་མཚན་དང་རོལ་མོའི་སྤྲིན་ཕུང་འཁྲིགས་ཤིང༌། འདོད་ཡོན་གྱི་ལྷ་མོ་དཔག་ཏུ་མེད་པས་མཆོད་པའི་སྤྲིན་གཏིབས་ཏེ། ཡེ་ཤེས་ཕྱོགས་བཞི་དབུས་བརྟགས་ཏེ། །ཞེས་པ་ནས། ཉི་ཟླ་པདྨ་རིན་པོ་ཆེ། ། ཞེས་བརྗོད་པས་གཞལ་ཡས་ཁང་ཤིན་ཏུ་གསལ་བར་བསྐྱེད་དོ། ། དེ་ནས། ཨ་ནི་སྐྱེ་མེད་དེ་བཞིན་ཉིད། ། ཀྵ་ནི་ཡེ་ཤེས་ཐུགས་ཀྱི་ཐུགས། ། ཞེས་བརྗོད་པས་རང་གི་གཡོན་དུ་ཡུམ་ཀུན་ཏུ་བཟང་མོ་མཐིང་ག་ཡབ་དང་འདྲ་བ་བསྐྱེད་ནས། ཐབས་དང་ཤེས་རབ་དགྱེས་སྤྲིན་བྱང་ཆུབ་སེམས་ཚོགས་རྒྱུ་འཁོར་ལོ། ། འབྲས་བུ་རྒྱལ་བ་སྨིན་གྲུབ་ངོ་མཚར་མིང་ཚོགས་བཞི་བཅུ་གཉིས། ། འདུས་མ་བྱས་ཉིད་འདུས་བྱས་རྡོ་རྗེ་དཀྱིལ་འཁོར་འབྱིན་པའི་དམ། ། འདའ་བར་མི་མཛད་དབང་མེད་རྒྱུ་རྐྱེན་ཚོགས་པའི་མཐུ་ཆེན་ཡིན་ཧོ། ། ཞེས་པས་ཡབ་ཡུམ་གཉིས་སུ་མེད་པར་འཁྲིལ་བའི་ཐུགས་ཀ་ནས་ཡི་གེ་སྤྲིན་འཕྲོས་ཏེ༌། ལྷའི་དཀྱིལ་འཁོར་དུ་གྱུར་པས་སངས་རྒྱས་ཀྱི་མཛད་པ་བསྒྲུབ་སླར་འདུས་དཀྱིལ་འཁོར་དུ་བྱོན་པར་བསམ་ཞིང༌། ཋ་ནི་སྒྱུ་འཕྲུལ་རྡོ་རྗེ་ཉིད། ། ཅེས་པ་ནས། ཨོཾ་ནི་ཐམས་ཅད་ཞིག་པ་ཡིན་གྱི་བར་བརྗོད་པས། རྣམ་སྣང་ཡབ་ཡུམ་ནི་ཀུན་ཏུ་བཟང་པོ་ཡབ་ཡུམ་ལ་ཐིམ་པར་གྱུར། ལྷ་གཞན་རྣམས་ནི་རང་རང་གི་གནས་སུ་བཞུགས་པར་བསམ་མོ། ། དེ་ནས་གཙོ་བོའི་ཐུགས་ཀ་ནས་རིག་པའི་ཀུན་ཏུ་བཟང་པོ་རྐང་པའི་ལོང་བུ་སྤྲད་ཅིང་ལག་པ་ཐལ་མོ་སྦྱར་ཏེ་འགྲེང་བ་སེམས་དཔའི་རྒྱན་དང་ལྡན་པ་གཅིག་འཐོན་ནས།

དཀྱིལ་འཁོར་གྱི་ལྷ་རྣམས་ལ་ལན་གསུམ་བསྐོར་བ་བྱས་ཏེ་ནུབ་སྒོ་ནས་མེ་ཏོག་གཏོར་ཞིང༌། ཨོཾ་སྔོན་གྱི་ཐུགས་དམ་ཆེན་པོ་ནི། ། འཇིག་རྟེན་མ་ལུས་ཐམས་ཅད་ཀུན། ། རྒྱལ་བའི་ཞིང་དུ་སྦྱོར་བས་ན། ། ཕྱག་རྒྱ་ཆེན་པོ་བདག་སྦྱོར་ཅིག། ཅེས་བརྗོད་པས། ལྷ་རྣམས་ཀྱིས་གནང་སྟེ་ཐབས་དང་ཤེས་རབ་ཀྱི་འོད་ཟེར་བདག་ལ་སྤྲོས་ཏེ། སེམས་ཀྱི་རྟོག་པ་དང་དེ་ལས་གྱུར་པའི་ལུས་ངག་སྦྱངས་ཏེ། གཟུང་འཛིན་གཉིས་དང་བྲལ་བའི་རང་བཞིན་འོད་ཀྱི་གོང་བུ་གཅིག་ཏུ་གྱུར་པ་ལ། ལྷ་རྣམས་ཀྱི་སྐུ་གསུང་ཐུགས་ཀྱི་འོད་ཟེར་ཨོཾ་ཨཱཿཧཱུྃ་གི་རྣམ་པར་འཕྲོས་པ་ཕོག་ཅིང་ཐིམ་པས། འོད་ཀྱི་གོང་བུ་དེ་ཉིད་སྐུ་གསུང་ཐུགས་གཉིས་སུ་མེད་པའི་རང་བཞིན་ཡི་གེ་ཧཱུྃ་དུ་གྱུར་ནས། གཙོ་བོའི་ཐུགས་ཀར་ཐིམ་པས་གཙོ་བོའི་སྐུ་གཟི་བྱིན་དང་ལྡན་པར་བསམ་མོ། ། དེ་ནས་གཙོ་བོ་ཡབ་ཡུམ་གཉིས་སུ་མེད་པའི་བྱང་ཆུབ་ཀྱི་སེམས་སུ་གྱུར་ཏེ་ཡུམ་གྱི་མཁའ་ལ་གནས་པ་ལས། ལྷ་ཐམས་ཅད་ཀྱང་རང་རང་གི་གསང་སྔགས་ཀྱི་སྒྲ་དང་བཅས་ནས་བྱང་ཆུབ་ཀྱི་སེམས་ལ་ཐིམ་པར་གྱུར་ནས། དཀྱིལ་འཁོར་གྱི་དབུས་སེང་གེ་དང་ཉི་ཟླའི་སྟེང་ན་དེ་ཐམས་ཅད་གཅིག་ཏུ་གྱུར་པ་བྱང་ཆུབ་ཀྱི་སེམས་ཀྱི་རང་བཞིན་འོད་ཀྱི་གོང་བུ་ཙམ་ཞིག་དམིགས་པ་ལས། སླར་ཡང་ཧཱུྃ་དང་མཱུྃ་དུ་གྱུར་ཏེ་འོད་ཟེར་གྱི་འཕྲོ་འདུ་ལས་རྡོ་རྗེ་དང་དྲིལ་བུར་གྱུར་ཅིང༌། དེ་ཡོངས་སུ་གྱུར་པ་ལས་རྣམ་པར་སྣང་མཛད་ཡབ་ཡུམ་གྱི་སྐུར་བསམ་མོ། ། དེ་ནས་ཨོཾ་མ་ཧཱ་ཤཱུནྱ་ཏ་ཛྙཱ་ན་བཛྲ་སྭ་བྷཱ་ཝ་ཨདྨ་ཀོ྅ཧཾ་ཞེས་པ་ལ་སོགས་པས་ཡེ་ཤེས་ལྔ་ཡི་དབང་བསྐུར་ཞིང་སྐུ་གསུང་ཐུགས་ཡོན་ཏན་འཕྲིན་ལས་ལྔས་བྱིན་གྱིས་བརླབ་བོ། ། དེ་ནས་གཙོ་བོ་ཡབ་ཡུམ་གྱི་མཁའ་གསང་རྡོ་རྗེ་དང་པདྨར་བྱིན་གྱིས་བརླབས་ནས། ས་མ་ཡ་ཧོས་སྦྱོར་བའི་བརྡས་བསྐུལ་ནས་གཉིས་སུ་མེད་པར་སྙོམས་པར་ཞུགས་པའི་ཡབ་ཀྱི་བྱང་སེམས་ཡུམ་གྱི་མཁའ་ལ་སྤྲོས་པས་མཁའ་གཞལ་ཡས་ཁང་དུ་བྱིན་གྱིས་བརླབས་པའི་ནང་ན།

ལྷ་རྣམས་ཀྱི་སྙིང་པོ་ཧཱུྃ་དང་ཨོཾ་ལ་སོགས་པ་སོ་སོའི་ས་བོན་རྣམས་གསལ་བཏབ་ལ། ལྷ་སོ་སོའི་གསང་སྔགས་བརྗོད་པ་ཙམ་གྱིས་ལྷ་སོ་སོའི་སྐུར་གྱུར་ཏེ། ཛཿཞེས་བརྗོད་པ་ཙམ་གྱིས་ཡུམ་གྱི་མཁའ་ནས་མདུན་གྱི་ནམ་མཁའ་ལ་སྐད་ཅིག་གིས་བཏོན་ཏེ། ཨོཾ་ཨཱཿཧཱུྃ་གིས་སྐུ་གསུང་ཐུགས་བྱིན་གྱིས་བརླབས། འོད་ཟེར་གྱི་སྤྲོ་བསྡུས་སངས་རྒྱས་ཀྱི་མཛད་པ་བསྒྲུབས་ཏེ། རང་རང་གི་གནས་སུ་བཞུགས་པར་བསམ་ཞིང༌། སྔར་བསྟན་པའི་ལྷ་སོ་སོའི་སྔགས་རྣམས་བརྗོད་ཅིང་གསལ་བར་བསྐྱེད་དོ། ། དེའང་ཀུན་ཏུ་བཟང་པོ་ཡབ་ཡུམ་ནི་གཙོ་བོའི་ཐུགས་ཀར་བསམ་ཞིང༌། ཐུབ་དྲུག་ནི་ཕྱིའི་ཁྱམས་ལ་བཞུགས་པར་བྱའོ། ། གཞན་ནི་ཇི་སྐད་སྨྲོས་པ་བཞིན་ནོ། ། དཀྱིལ་འཁོར་བསྐྱེད་པའོ། ། དེ་ནས་སྤྱན་དྲང་བ་ནི། ཕྱོགས་དུས་དཀྱིལ་འཁོར་བདག་ཉིད་ཆེ། ། མི་དམིགས་ཐུགས་ཀྱི་དཀྱིལ་འཁོར་ལས། ། དཀྱིལ་འཁོར་ཐམས་ཅད་སྤྱན་དྲང་ངོ༌། ། རང་སྣང་དབྱེར་མེད་དཀྱིལ་འཁོར་ལ། ། འཇུག་པའི་མཚན་ཉིད་མཉམ་སྦྱོར་བས། ། ཕྱོགས་དུས་ཀུན་ནས་གཤེགས་པ་ཡི། ། བསྙེན་པའི་དཀྱིལ་འཁོར་རབ་ཏུ་རྫོགས། ། ཉེ་བར་འགྱུར་བའི་དམ་ཚིག་མཆོག། ཨོཾ་ཨེ་ཧྱེ་ཧེ་བྷ་ག་ཝཱན་མ་ཧཱ་ཀཱ་རུ་ཎི་ཀཱ་ཏྲྀ་ཤ་ཧོཿ ས་མ་ཡ་སྟྭཾ། ཛཿཧཱུྃ་བྃ་ཧོཿཞེས་བརྗོད་པས། འོག་མིན་ནས་དཀྱིལ་འཁོར་ཆེན་པོ་ཇི་ལྟར་བསྐྱེད་པ་ལྟ་བུ་མདུན་གྱི་ནམ་མཁར་བྱོན་པ་ལ། ཡིད་ཀྱིས་མཆོད་དེ། རིག་པའི་མེ་ཏོག་དོར་བ་ནི། ཨོཾ་བཛྲ་ས་མ་ཡ་ཨོཾཿ ཨཱཿབཛྲ་ས་མ་ཡ་ཨཿ ཧཱུྃ་བཛྲ་ས་མ་ཡ་ཧཱུྃཿ སྭཱ་བཛྲ་ས་མ་ཡ་སྭཱཿ ཧཱ་བཛྲ་ས་མ་ཡ་ཧཱཿ ཞེས་བརྗོད་པས། རང་བཞིན་གྱི་དཀྱིལ་འཁོར་རྣམས་ཀྱི་སྐུ་གསུང་ཐུགས་ཡོན་ཏན་འཕྲིན་ལས་རྣམས་དང༌། ཏིང་ངེ་འཛིན་གྱི་སྐུ་གསུང་ཐུགས་ཡོན་ཏན་འཕྲིན་ལས་རྣམས་རང་བཞིན་དབྱེར་མེད་པར་རྟོགས་པར་བྱ་སྟེ། ཐམས་ཅད་སེམས་ཀྱི་རྣམ་འཕྲུལ་ཡེ་ནས་དག་པ་ཡིན་པའི་ཕྱིར་རོ། ། འདི་ནི་རིག་པའི་མེ་ཏོག་དོར་བ་ཞེས་ཀྱང་བྱ། སོ་སོ་མ་ཡིན་པ་རིག་པ་འདུན་པའི་ཕྱག་ཅེས་ཀྱང་བྱ།

རང་སྣང་གི་དཀྱིལ་འཁོར་དུ་འཇུག་པའི་ཚུལ་ཞེས་ཀྱང་བྱའོ། ། དེ་ནས་ལྷའི་སྐུ་རྣམས་དབྱེར་མེད་དུ་བསྟིམ་པའི་ཕྱིར། ཨོཾ་ཡེ་ཤེས་རྒྱལ་པོ་སྐུ་གསུང་ཐུགས། ། ཡོན་ཏན་འཕྲིན་ལས་རྨད་པོ་ཆེ། ། དེ་ཉིད་དུ་ནི་མཉམ་སྦྱོར་བ། ། ཕྱག་རྒྱ་ཆེན་པོར་བདག་སྦྱོར་ཅིག། ཅེས་པས་ལྷ་རྣམས་དངོས་གྲུབ་སྩོལ་བ་ལ་ཕྱོགས་པ་དང༌། ཨོཾ་བཛྲ་ས་མ་ཡ་ཧཱུྃ་གིས་ཡེ་ཤེས་པ་དམ་ཚིག་པ་ལ་ཆུ་ལ་ཆུ་བཞག་པ་བཞིན་དབྱེར་མེད་དུ་ཐིམ། ཨོཾ་བཛྲ་ས་མ་ཡ་སྟྭཾ་གྱིས་རང་ཉིད་ལྷའི་དཀྱིལ་འཁོར་དུ་འཚང་མ་རྒྱས་ཀྱི་བར་ལ་བརྟན་པར་བཞུགས་པར་བསམ། ཨོཾ་བཛྲ་ས་མ་ཡ་ཧོས་དབང་དུ་གྱུར་ཅིང་དགྱེས་པར་བསམ་མོ།

 ། ཛཿཧཱུྃ་བཾ་ཧོཿས་བརྟན་ཞིང་གསལ་བར་གྱུར་པ་ཉིད། ཤིན་ཏུ་གསལ་བར་གྱུར་པ་ཉིད། ། གདན་ལ་རྫོགས་དང་སེམས་དཔའི་ཚུལ། ། ཞེས་པ་ནས། དཀྱིལ་འཁོར་བསམ་ཡས་ལྷུན་གྱིས་གྲུབ། ། ཅེས་པའི་བར་བརྗོད་པས། ལྷ་རྣམས་གསལ་གདབ་བོ། ། གཉིས་པ་ཇི་ལྟར་མཆོད་པ་ལ་གསུམ་ལས། དང་པོ་ཐུན་མོང་གི་མཆོད་པ་ནི་སྔགས་ཕྱི་པ་རྣམས་དང་ཚུལ་མཐུན་པར། ལྷའི་དཀྱིལ་འཁོར་ལ་བདག་ཉིད་གཙོ་བོའི་ཐུགས་ཀ་ནས་ལས་ཀྱི་སེམས་དཔའི་ཚུལ་དུ་བྱུང་སྟེ། ཕྱག་འཚལ་བ་དང༌། མཆོད་པ་དང༌། བསྟོད་པ་དང༌། བཤགས་པ་དང༌། དངོས་གྲུབ་བླང་བ་དང༌། སྨོན་ལམ་འདེབས་པ་ལ་སོགས་བྱའོ། ། དེའང་སེམས་ཀྱི་རོལ་པ་ཙམ་ཡིན་པའི་ཕྱིར་ན་གཉིས་སུ་མེད་པའི་ངོ་བོར་ཤེས་པར་བྱའོ། ། གཉིས་པ་ཐུན་མོང་མ་ཡིན་པའི་མཆོད་པ་ནི་འཕྲུལ་དགའི་ལྷ་རྣམས་རང་གི་སྤྲུལ་པའི་ལོངས་སྤྱོད་ལ་སྤྱོད་པའི་ཚུལ་གྱིས། ལྷ་རྣམས་ཀྱི་ཐུགས་ཀ་ནས་འདོད་ཡོན་གྱྀ་ལྷ་མོ་རྣམས་སྤྲོས་ཏེ་དེ་དག་གིས་མཆོད་པར་བསམ་པ་དང༌། ཕྱོགས་བཅུ་ཐམས་ཅད་སངས་རྒྱས་ཀྱི་ཞིང་ཁམས་དག་པར་བསམ་ཞིང༌། ལོངས་སྤྱོད་ཆེན་པོ་རྒྱན་གྱིས་རོལ་པ་གླུ་ཚིག་རོལ་མོའི་སྤྲིན་ལ་སོགས་འདོད་དགུ་ཕུན་སུམ་ཚོགས་པའི་མཆོད་པ་ཆེན་པོ་རྒྱུན་མི་འཆད་པར་ལྷུན་གྱིས་གྲུབ་པ་ཀུན་ཏུ་བཟང་པོའི་མཆོད་སྤྲིན་བསམ་གྱིས་མི་ཁྱབ་པ་སྤྲུལ་ཏེ། ལྷ་ལ་ལྷ་རོལ་པའི་ཚུལ་གྱིས་མཆོད་པར་བྱའོ། ། གསུམ་པ་བླ་ན་མེད་པའི་མཆོད་པ་ལ་ཡང༌། སྦྱོར་སྒྲོལ་གཉིས་སུ་མེད་པའི་མཆོད་པ། དམ་རྫས་བདུད་རྩིའི་མཆོད་པ། གླུ་ཡེ་ཤེས་ཕྱག་རྒྱའི་མཆོད་པ། དགྱེས་པ་ཆེན་པོ་བསྟོད་པའི་མཆོད་པ་རྣམས་གོང་འོག་ནས་འབྱུང་བ་བཞིན་འདིར་མཆོད་ཅིང༌། ཁྱད་པར་དུ་བདུད་རྩིའི་རྗེས་ལ་ཡུམ་མཚན་དང་ལྡན་པ་དངོས་སམ་ཡིད་ཀྱིས་བསམ་པ་ལ་སྦྱོར་བའི་བརྡས་བསྐུལ་བའི་པདྨའི་ཁྱམས་སུ་ཡུངས་འབྲུ་ཙམ་གྱི་དཀྱིལ་འཁོར་བསྐྱེད་པ་ལ། འོག་མིན་ནས་ནམ་མཁའི་མཐའ་དང་མཉམ་པའི་དཀྱིལ་འཁོར་སྤྱན་དྲངས་ལ་བསྟིམ་ལ།

རོལ་པའི་བདེ་བའི་མཆོད་པར་བྱའོ། ། དེ་ཉིད་ཡུལ་སངས་རྒྱས་བདེ་བ་ཆེན་པོ་ལ། མཆོད་རྫས་བདེ་བ་ཆེན་པོས་མཆོད་པས། འབྲས་བུ་ཡེ་ཤེས་བདེ་བ་ཆེན་པོ་སངས་རྒྱས་ཀྱི་དགོངས་པ་ད་ལྟ་ཉིད་ལ་མངོན་དུ་གྱུར་པས་བསོད་ནམས་དང་ཡེ་ཤེས་ཀྱི་ཚོགས་ཐམས་ཅད་ཀྱི་ནང་ནས་མཆོག་ཏུ་གྱུར་པ་ཡིན་ནོ། ། དེ་ནས་བཟླས་བརྗོད་ཀྱི་རིམ་པ་ནི། ལྷ་རྣམས་ཀྱི་ཐུགས་ཀའི་ཡི་གེ་ལས་འོད་འཕྲོས་པ་ནམ་མཁའི་དབྱིངས་ཀྱི་མཐའ་ཀླས་པའི་སེམས་ཅན་ལ་ཕོག་པས། སྒྲིབ་པ་ཐམས་ཅད་སྦྱང་བ་ལ་སོགས་པ་ལས་བཞིའི་རིམ་པས་དམིགས་ཏེ། སེམས་ཅན་རྣམས་ཡི་གེར་གྱུར་ཐུགས་ཀར་ཐིམ་པའི་ཚུལ་གྱིས་གཙོ་བོ་ནས་སྒོ་བའི་བར་ལྷ་སོ་སོའི་སྔགས་བརྗོད་པར་བྱའོ། ། ཡང་ན་སྔགས་ཀྱྀ་ཕྲེང་བ་ལྷ་སོ་སོའི་སྐུའི་དབྱིབས་བརྒྱུད་ཅིང་མཁའ་གསང་ནས་འཁོར་བའི་འོད་ཟེར་བདེ་བ་ཆེན་པོ་འཕྲོས་པ་སེམས་ཅན་ལ་ཕོག་པས། སྒྲིབ་པ་སྦྱངས་ཏེ་ལྷའི་རང་བཞིན་དུ་གྱུར་པ་སླར་འདུས་སྙིང་གར་ཐིམ་པའི་ཚུལ་གྱིས་རྩ་བའི་སྔགས་དང༌། འཁོར་གྱི་ས་བོན་ཙམ་ཕྱོགས་གཅིག་ཏུ་བཟླས་པ་ལ་བརྩོན་པར་བྱའོ། ། གྲངས་ནི་འདིར་མཐའ་གཅིག་ཏུ་ངེས་པར་མ་གསུངས་ཏེ། ཇི་ཙམ་གྲུབ་པར་གྱུར་པ་དེ་སྲིད་དུ་བཟླས་པར་འདོད་དོ། ། སྤྱིར་གཙོ་བོ་ལ་བྱེ་བ། འཁོར་རྣམས་ལ་ཁྲི་ཁྲག་རེ་རེས་གྲངས་ཀྱི་བསྙེན་པ་གྲུབ་པར་བཞེད་པས་འདིར་ཡང་དེའི་རྗེས་སུ་འབྲང་བར་ བྱའོ། ། དེའང་དུས་ཐམས་ཅད་དུ་ལྷའི་དཀྱིལ་འཁོར་ལས་མི་འདའ་བའི་ཕྱིར་ཐུན་རྗེས་གསལ་བཏབ་པའི་ངང་ལས་ཕྱག་རྒྱ་བཞིའི་དོན་དང༌། རང་བཞིན་རྫོགས་པ་ཆེན་པོའི་གནས་ལུགས་དྲན་པར་བྱས་ཏེ་མཉམ་པར་བཞག་ནས། སེམས་ཅན་གྱི་དོན་དུ་བསྔོ་བ་བྱས་ལ་ལངས་ཏེ་སྣང་སྲིད་ཐམས་ཅད་ལྷ་དང་གཞལ་ཡས་ཁང་དང་ཞིང་ཁམས་སུ་མོས་པས་སྤྱོད་ལམ་གྱི་བྱ་བ་ཅི་བདེར་བྱའོ། ། གསུམ་པ་དབང་བསྐུར་ཞིང་འབྲས་བུ་བསྟན་པ་ལ་གསུམ་སྟེ། ཐུན་མོང་གི་སྔོན་དུ་འགྲོ་བ་སྦྱིན་སྲེག་བསྟན་པ། སློབ་མ་གཞུག་ཅིང་དབང་བསྐུར་བ།

བསྐྱེད་རྫོགས་བསྒོམས་པའི་འབྲས་བུ་བསྟན་པའོ། ། དང་པོ་ནི། རྡོ་རྗེ་ལས་རིམ་ལས། སྦྱིན་སྲེག་པ་རྣམ་པ་བཞིར་གསུངས་ཏེ། ། ས་དང་རབ་གནས་རྣམ་གཉིས་དང༌། ། བདེ་བ་སྦྱིན་པའི་དུས་ཉིད་དོ། ། ཞེས་པས། ས་ཆོག་གི་ཚེ་མཚན་མ་ངན་ན་ཞི་བ། དཀྱིལ་འཁོར་རབ་ཏུ་གནས་པའི་ཚེ་རྒྱས་པ། དབང་བསྐུར་བའི་ཚེ་དབང༌། སློབ་མ་སྟ་གོན་གྱི་ཚེ་རྨི་ལམ་ངན་ན་དྲག་པོའོ། ། དེའང་ཐབ་ཁུང་ནི་ཞི་བ་ལ་དཀར་ཞིང་ཟླུམ་པ་སྟེ། རྩིག་པ་ཡིན་ན་ཟབས་སུ་ཁྲུ་གང་ཡོད་པས་ཁ་ཁྱེར་བང་རིམ་གསུམ་ལ་འཁོར་ལོ་དང་རྡོ་རྗེ་ར་བ་དང་མདའ་བཞི་ཞགས་པ་དཀར་པོས་མཚན་པའོ། ། བྲིས་པ་ཡིན་ན་འཁོར་ལོ་རྩིབས་བརྒྱད་པའི་མཐའ་མ་ཨོཾ་དང་སེང་མགོ་སྤེལ་མ་དང་མདའ་བཞི་ཞགས་པ་དཀར་པོས་མཚན་པའོ། ། རྒྱས་པ་ལ་གྲུ་བཞི་སེར་པོ་སྟེ། བརྩིག་ན་གྲུ་བཞི་ཁྲུ་གང་བ་བང་རིམ་གསུམ་གྱི་ནང་མ་ལ་རིན་པོ་ཆེའི་སྒྲོམ་བུ། བར་མ་ལ་རྡོ་རྗེ། ཐ་མ་ལ་ཞགས་པ་སེར་པོས་བསྐོར་ བའོ། ། བྲིས་ན་རིན་པོ་ཆེ་ཟུར་བརྒྱད་པ་རྩེ་མོ་རིན་པོ་ཆེས་མཚན་པའོ། ། དབང་ལ་ཟླ་གམ་དམར་པོ་སྟེ། བྲིས་ན་པདྨ་འདབ་མ་བརྒྱད། རྩིག་ན་མདའ་བཞི་གྲུ་བཞི་དམར་པོའོ། ། དྲག་པོ་ལ་གྲུ་གསུམ་ནག་པོ་སྟེ། བྲིས་ན་ཁྲོ་ཞལ་གདེངས་པ། རྩིག་ན་མདའ་བཞི་ཞགས་པ་ནག་པོས་བསྐོར་བའོ། ། བུད་ཤིང་ཡང་ཁ་དོག་སོ་སོའི་དབྱིབས་དང་མཐུན་པར་བརྩིགས་ཏེ། སྲེག་རྫས་ཞི་བ་ལ་དཀར་གསུམ་ཏིལ་དང་ཁ་ཟས་དཀར་པོའོ། ། རྒྱས་པ་ལ་མངར་གསུམ་ཞོ་དང་འབྲུ་སྣ་ཚོགས་སེར་པོ། དབང་ལ་སྐྱུར་དང་མེ་ཏོག་བཟའ་བཏུང་སྣ་ཚོགས་དམར་པོ། དྲག་པོ་ལ་ཚ་བ་དུག་ཁྲག་ལིངྒ་སྣ་ཚོགས་ནག་པའོ། ། དེ་ནས་ཐབ་དང་བསྲེག་རྫས་བསང་སྦྱངས་བྱས་ཏེ། ཡེ་ཤེས་ཀྱི་མེ་འོད་ལས་ཀྱི་ཁ་དོག་ཅན་གྱི་དབུས་སུ་ཨོཾ་ཏྲཱཾ་ཧྲཱིཿཨཱ་ལས། ལས་གང་བྱེད་ཀྱི་མེ་ལྷ་རྭ་སྐྱེས་ཀྱི་སྟེང་ན་བགྲང་ཕྲེང༌། སྒྲོམ་བུ༌། ཞགས་པ། ཏྲི་ཤུལ་བསྣམས་ཤིང༌། གཡོན་གུནྡེ་འཛིན་པ་སོ་སོའི་མདོག་ཅན་དུ་བསྐྱེད་ལ།

ཧཱུྃ་དད་པ་དང་ནི་དམ་ཚིག་གིས། ། ཚུར་གཤེགས་ཚུར་གཤེགས་འབྱུང་པོ་ ཆེ། ། མེ་ལྷ་དྲང་སྲོང་བྲམ་ཟེ་མཆོག། འདི་ཉིད་དུ་ནི་གཤེགས་སུ་གསོལ། ། ཨོཾ་ཨགྣ་ཡེ་ཨེ་ཧྱེ་ཧི་ས་མ་ཡ་ཛ་ཛས་སྤྱན་དྲངས་ལ་ཛཿཧཱུྃ་བྃ་ཧོཿས་བསྟིམས་པ་ལ་མར་ཁུ་དགང་བླུགས་བདུན་གྱིས་བྱོན་ཟན་ཕུལ་ནས་མཆོད་བསྟོད་བྱས་ཏེ། མེ་ལྷའི་སྔགས་དེས་སྲེག་རྫས་ལན་བདུན་ཕུལ་ལ་བསྟོད་ནས། མེ་ལྷའི་ལྟོ་བར་ཞི་རྒྱས་གཉིས་ལ་ཞྀ་བའི་ལྷ། དབང་དྲག་ལ་ཁྲོ་བོ་བསྐྱེད་པའམ། མ་བསྐྱེད་ཀྱང་རུང་སྟེ་སྤྱན་དྲངས་ནས་བཞུགས་པར་གྱུར་པ་ལ། བྱོན་ཟན་དགང་བླུགས་བདུན་བདུན་གྱི་རྗེས་ལ་མཆོད་བསྟོད་བྱས་ལ། ཡམ་ཤིང་ལ་སོགས་པའི་སྲེག་རྫས་སོ་སོའི་རྩ་སྔགས་ཀྱིས་ཕུལ་བའི་རྗེས་ལ། ཤཱིནྟཾ། པུཥྟིཾ། ཝཱ་ཤཾ་ཀུ་རུ་ཡེ་སྭཱ་ཧཱ། མཱ་ར་ཡ་ཕཊ་བཏགས་ལ་བརྒྱའམ་སྟོང་ལ་སོགས་པ་ཕུལ་ནས་འདོད་དོན་ལ་གསོལ་བ་བཏབ་སྟེ་གཤེགས་པར་གསོལ་ནས། རིགས་མཐུན་པའི་ལྷ་གཞན་དང༌། ཡུལ་ལྷ་གཞི་བདག་དང༌། མེ་ལྷ་ཉིད་གསལ་བཏབ་ལ་ཅི་འབྱོར་པ་ཕུལ་ཏེ། འཕྲིན་ལས་བཅོལ་ནས། བཟོད་པར་གསོལ་ཏེ་གཤེགས་ནས༌། བཀྲ་ཤིས་ཀྱི་བར་དུ་བྱའོ། ། དེས་ནི་ལས་རྣམས་འགྲུབ་ཅིང་བར་ཆད་ཞི་བར་བྱེད་པའོ། ། གཉིས་པ་སློབ་མ་གཞིག་ཅིང་དབང་བསྐུར་བ་ལ་གསུམ་སྟེ། སློབ་མ་གཞུག་པ་སྟ་གོན་གྱི་ཆོ་གདབང་བསྐུར་བ་དངོས་གཞིའི་རིམ་པ། ཕན་ཡོན་བསྒྲགས་ཤིང་དགའ་སྟོན་བྱ་བ་མཇུག་གི་ལས་སོ། ། དང་པོ་ནི། ལས་རིམ་ལས། དབང་ཕྱུག་འཇུག་དང་བཟོད་པར་གསོལ། ། ཁྲུས་དགབ་དྲི་དང་ལུས་དབུལ་དང༌། ། བགེགས་བསྐྲད་ལྷར་རློབ་དམ་ཚིགསྦྱིན། ། དེ་ཉིད་དབོག་དང་ཆུ་ནན་དང༌། ། བསྒྲག་དང་རིན་ཅེན་དོར་བ་དང༌། ། ལྷ་དབབ་པ་དང་ནན་ཏན་དང༌། ། མིག་དབྱེ་དཀྱིལ་འཁོར་ལེགས་བསྟན་དང༌། ། ཚོགས་མཆོད་ཡོན་དང་རྣམ་བཅོ་བརྒྱད། ། ཅེས་པས། སློབ་དཔོན་འཇུག་པའི་ཆོས་གཅིག་དང༌། ། སློབ་མ་འཇུག་པའི་ཆོས་བཅུ་བདུན་ནོ། ། དང་པོ་ནི། རྡོ་རྗེ་སློབ་དཔོན་ཆས་གོས་དམར་པོ་དང་ལྡན་པས་དཀྱིལ་འཁོར་གྱི་ཤར་སྒོར་འདུག་སྟེ།

མེ་ཏོག་བཟུང་ནས་ཨོཾ་བཛྲ་ས་མ་ཡ་ཨོཾ་ལ་སོགས་པའི་སྔགས་བརྗོད་པས། དཀྱིལ་འཁོར་གྱི་ལྷ་དང་སྐུ་གསུང་ཐུགས་ཡོན་ཏན་འཕྲིན་ལས་དབྱེར་མེད་པར་བསམས་ལ། ཨོཾ་ཡེ་ཤེས་རྒྱལ་པོ་ཞེས་པ་ལ་སོགས་པའི་མཐར། ཨོཾ་བཛྲ་ས་མ་ཡ་སྟྭྃ་ལ་སོགས་པས་དངོས་གྲུབ་བསྐུལ་ཏེ་བདག་དང་དཀྱིལ་འཁོར་ཐ་མི་དད་པར་བཞུགས་པར་བསམ་མོ། ། རེ་ཞིག་བསྡུས་པ་སྟེ། རྒྱས་པར་འཇུག་ན་སློབ་མ་འཇུག་པ་བཞིན་བྱས་ལ་དབང་ལེན་པ་ཡིན་ནོ། ། དེ་ནས་སློབ་མ་རྣམས་དཀྱིལ་འཁོར་གྱི་ཕྱི་རོལ་ཏུ་དྲིའི་ཆུས་ཁྲུས་བྱས་ཏེ། རས་ལ་སོགས་པའི་མིག་དར་དམར་པོས་གདོང་གཡོགས་ལ་སྙིམ་པ་མེ་ཏོག་དང་བཅས་ཏེ་བཞག་གོ། ནང་དུ་སློབ་དཔོན་གྱིས་ཐལ་མོ་སྦྱར་ལ། རྡོ་རྗེ་ཡེ་ཤེས་ཐོབ་བྱེད་པའི། ། དེ་བཞིན་གཤེགས་པ་ཐམས་ཅད་ཀྱི། ། ཕོ་བྲང་སྙིང་པོའི་དཀྱིལ་འཁོར་འདིར། ། བདག་གི་སློབ་མ་གཞུག་པར་བགྱི། ། བཟོད་པར་མཛད་དེ་དགོངས་སུ་གསོལ། ། ཅེས་བརྗོད་པས། དེ་བཞིན་གཤེགས་པ་ཐམས་ཅད་དགྱེས་ནས་འཛུམ་པ་དང་བཅས་པས་སློབ་མ་ཆུག་པར་གནང་བ་ཐོབ་པར་བསམ་མོ། ། དེ་ནས་བུ་རྣམས་མིག་དར་བཀབ་པ་དེ་ལས་ཀྱི་སློབ་དཔོན་གྱིས་དཀྱིལ་འཁོར་གྱི་དྲུང་མ་ཡིན་པའི་སྒོ་ནང་གི་བླ་མའི་དྲུང་དུ་ཁྲིད་ལ། རྡོ་རྗེ་སེམས་གཙོ་ཁྱེད་ལ་འདུད། ། ཐར་ལམ་ཆེན་པོ་བདག་འདོད་དེ། ། དེ་ཉིད་དབང་དང་དམ་ཚིག་དང༌། ། མགོན་པོ་དཔའ་བོར་སྐྱབས་གསོལ་ཅིང༌། ། ཐེག་ཆེན་ཁང་པར་གཞུག་པ་དང༌། ། མཁྱེན་རབ་ཡེ་ཤེས་བདག་ལ་སྩོལ། ། ཞེས་བླ་མ་ལ་ཞུའོ། ། བླ་མས་བུ་ཁྱོད་ཅི་ལ་དགའ་བ་སྨྲོས་ཞེས་དྲིས་པའི་ལན་དུ། སྐལ་བ་བཟང་ལ་བདག་དགའ་ཞེས་སོ། ། བླ་མས། བུ་ཁྱོད་ཤོག་ཅིག་ཅི་བདེ་བའི། ། ལས་སྤྱོད་རིམ་པར་འགྲོ་བ་དང༌། ། སྐུ་གསུང་ཐུགས་ཀྱི་རྡོ་རྗེ་གཟུང༌། ། རྫོགས་པའི་ཡེ་ཤེས་བདེ་ཆེན་ལ། ། དམིགས་པ་མེད་པར་གནས་ཕྱིར་དུ། ། སེར་སྣ་སྤངས་པའི་དང་ཡིད་ཀྱིས། ། གཏོང་ཞིང་རང་སེམས་བརྟན་པོར་གཟུང༌། ། སྒྱུ་འཕྲུལ་དྲྭ་བའི་དབང་རྫོགས་སྦྱིན།

། ཞེས་སོ། ། དེ་ནས་ལས་ཀྱི་སློབ་དཔོན་དེས་རྡོ་རྗེ་ཕྱེད་ལག་ཏུ་གཏད་པ་ལ་སློབ་མས་བཟུང་བ་དཀྱིལ་འཁོར་གྱི་དྲུང་དུ་ཁྲིད་ལ་ཕྱག་འཚལ་ཏེ། ཨོཾ་སརྦ་བུདྡྷ་པཱུ་ཙ་པ་ཏ་ནཱ་མ་ཨཱ་སྨ་ནན་ནིརྻ་ཏ་ཡཱ་མི། ཞེས་པས་ལུས་དབུལ་ལོ། ། བླ་མས་བི་ཤྭ་བཛྲ་ལ་སོགས་པས་བགེགས་བསྐྲད་དེ། ལག་སོར་ལྔ་རིགས་ལྔ་ཡབ་ཡུམ་བསྐྱེད་ལ་བདེན་པ་བདར་ཏེ། སོར་མོ་བསྣོལ་བས་སྦྱོར་མཚམས་ནས་བྱང་ཆུབ་ཀྱི་སེམས་ཀྱི་འོད་ཟེར་འཕྲོས་ནས་བུའི་སྒྲིབ་པ་བྲལ་ཏེ་འོད་དུ་ཞུ་ནས། དངུལ་ཆུ་ལྟར་གནས་པ་ལ་ཆོ་ག་གསུམ་གྱིས་སློབ་བུ་རྣམ་སྣང་དུ་བསྐྱེད་ལ་གོ་བགོ་ཞིང་བསྲུང་བ་བྱས་ཏེ་གཞག་གོ ། དེ་ནས་ཡང༌། བྱང་ཆུབ་རྡོ་རྗེས་སངས་རྒྱས་ལ། ། ཇི་ལྟར་མཆོད་པ་མཛད་པ་ལྟར། ། ཞེས་པ་དང༌། དཔལ་ལྡན་རྡོ་རྗེ་སྐུ་འཆང་བ། ། ཞེས་པ་ལ་སོགས་པ་ཞུས་པའི་རྗེས་ལ༑ བླ་མས། ཀཱ་ཡ་སིདྡྷི་ཨོཾ་ལ་སོགས་པ་གནས་གསུམ་དུ་འབྲུ་གསུམ་བཞག་ལ་འཕྲོ་འདུ་བྱས་ཏེ། སརྦ་ཏ་ཐཱ་ག་ཏ་ཀཱ་ཡ་སིདྡྷི་ཨོཾ་ལ་སོགས་པ་བརྗོད་ནས་སྐུ་གསུང་ཐུགས་ཀྱི་དམ་ཚིག་སྦྱིན་ནོ། ། དེའང༌། སངས་རྒྱས་ཀུན་གྱི་གསང་བ་འདི། ། དམ་ཉམས་མ་འདྲེས་མེད་པ་ལ། ། ནམ་ཡང་སྨྲ་བར་མ་བྱེད་ཅིག། ཐེག་པ་ཆེན་པོ་སྟོན་བྱེད་པ། ། ང་ལ་བརྙས་དང་སྨད་མི་རུང༌། ། སྐུ་གསུང་ཐུགས་ལ་རྟག་གནས་ཤིང༌། ། མ་ལུས་སེམས་ཅན་དོན་གྱིས་ཤིག། ཅེས་བུའི་སྙིང་གར་རྡོ་རྗེ་གཏད་ལ་དམ་ཚིག་དབོགདེ་ནས། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་ བྱེད། ། རྡོ་རྗེ་ཁྲོ་བོ་ཆེན་པོར་འགྱུར། ། རྡོ་རྗེའི་ཆུ་འདི་བཏུང་བར་གྱིས། ། ཨོཾ་བཛྲ་ཡཀྵ་ཧཱུྃ། ཞེས་དམ་ཚིག་གི་ཆུ་བླུད་ནས་ཡང༌། དེ་ལྟ་བས་ན་བུ་ཁྱོད་ཀྱིས། ། དམ་ཚིག་འདི་དག་བསྲུང་བར་གྱིས། ། དམ་ཚིག་བསྲུངས་ན་དངོས་གྲུབ་པས། ། རྡོ་རྗེ་བདུད་རྩིའི་ཆུ་འཐུང་ཞིག། ཨོཾ་བཛྲ་ཨུ་ཀ་ཏ་ཡ་ཧཱུྃ་ཐ། ཞེས་ཕ་ཡོན་གྱི་ཆུ་ནན་བྱའོ། ། དེ་ནས། ཐབས་དང་ཤེས་རབ་སེམས་ཉིད་ཀྱིས། ། རྟག་ཏུ་དོགས་པ་མེད་གྱིས་

ལ། ། འདོད་པ་ལྔ་ཡི་ཡོན་ཏན་སྤྱོད། ། ཅེས་ཐོབ་པའི་དམ་ཚིག་གོ་བར་བསྒྲག་ གོ ། དེ་ནས། མེ་ཏོག་ལ་སོགས་རིན་ཆེན་འཕྲེང༌། ། སྔོན་ཚེ་ཡེ་ཤེས་བསྙེན་པའི་ལྷ། ། ཐུགས་རྗེས་གཟུང་བར་དགོངས་ནས་ཀྱང༌། ། གང་ཡིན་དེ་ལ་བབ་གྱུར་ ཅིག། ཨོཾ་པྲ་ཏི་ཛ་བཛྲ་ཧོས་མེ་ཏོག་གི་ཅོད་པན་དོར་ལ་ལྷ་གང་ལ་ལས་འབྲེལ་ཡོད་པ་བརྟག་གོ ། དེ་ནས་མེ་ཏོག་བླངས་ལ་སྤྱི་བོར་བཞག་ལ། མེ་ཏོག་ཕོག་པའི་ལྷ་དེ་ཉིད་ཨེ་ཧྱེ་ཧིས་བུའི་སྤྱི་བོར་སྤྱན་དྲངས་ཛཿཧཱུྃ་བྃ་ཧོཿས་བསྟམས་ལ། བདེན་པའི་ཚིག་གི་རྗེས་སུ། ལྷ་དེའི་མཚན་ནས་བརྗོད་ནས་སློབ་མ་འདིའི་སྙིང་ལ་ཞུགས་ཏེ་འདི་ཕྱིར་དངོས་གྲུབ་ཕུན་སུམ་ཚོགས་པ་འགྲུབ་པར་གྱུར་ཅིག་ཅེས་བརྗོད་ནས། པྲ་བེ་ཤེས་བུའི་ཁོག་པ་ཁ་ཕྱེ་བར་བསམས་ལ། ཨཱ་བེ་ཤས་ལྷ་དང་དེ་ཉིད་གཉིས་སུ་མེད་པར་བསམ་མོ། ། དེ་ནས་མེ་ཏོག་ཕོག་པའི་ལྷའི་རིགས་དང་བསྟུན་ལ། རྡོ་རྗེ་རྒྱལ་པོ་ལ་སོགས་པའི་གསང་མཚན་གདགས་ཤིང༌། ལྷ་དེའི་སྒོམ་བཟླས་དབོག་གོ ། དེ་ནས། དེ་རིང་དད་པའི་ཤུགས་ཀྱིས་ནི། ། དཀྱིལ་འཁོར་དམ་པ་བལྟ་བར་བྱ། ། སངས་རྒྱས་གསུང་གི་རིགས་སུ་འཁྲུངས། ། དངོས་གྲུབ་མཆོག་ཏུ་གྱུར་པར་བྱེད། ། བཛྲ་ཙཀྵུཿཔྲ་བེ་ཤ་ཕཊཿ ཅེས་པས་གདོང་གཡོགས་དཀྲོལ་ནས་མིག་ཕྱེ་བས་མ་རིག་པའི་མུན་པ་བསལ་ཡེ་ཤེས་ཀྱི་དཀྱིལ་འཁོར་མཐོང་བར་མོས་པར་བྱའོ། ། དེ་ནས་ཆོས་རྣམས་ཐམས་ཅད་གཉིས་མེད་པའི། ། དབྱིངས་སུ་ཐིམ་པའི་འོད་ཟེར་གསལ། ། གཅིག་དང་སྤྲོས་པ་ཐམས་ཅད་མེད༌། ། དཀྱིལ་འཁོར་སྤྲོས་མེད་ཟླུམ་པོའི་ཚུལ། ། ཞེས་པ་ལ་སོགས་པས་དཀྱིལ་འཁོར་གྱི་དོན་རྟགས་རྣམས་དང༌། ཐམས་ཅད་རང་བཞིན་རྣམ་དག་ཕྱིར། ། སྒྱུ་འཕྲུལ་བཞི་བཅུ་རྩ་གཉིས་ཀྱིས༌། ། ཐམས་ཅད་ལྷ་ཉིད་རྟག་ཏུ་སྦྱོར། ། ཐམས་ཅད་མ་ལུས་དཀྱིལ་འཁོར་མཆོག། མཚན་ཉིད་ལེགས་པར་ཤེས་པར་བྱ། ། ཞེས་པས་ལྷའི་དེ་ཁོ་ན་ཉིད་རྣམས་བསྟན་ཏོ། ། དེ་ནས་ཡོན་ཅི་འབྱོར་པ་དངོས་སམ་མེད་ཀྱང་ཁས་བླང་བ་དང་ཡིད་ཀྱིས་ཀྱང་དབུལ་ཏེ།

ཧོཿམི་གནས་པའི་ཡེ་ཤེས་ཆེན་པོའི་བདག་ཉིད་གསང་བའི་དཀྱིལ་འཁོར་དང་བཅས་པ་དགོངས་སུ་གསོལ། རྣལ་འབྱོར་གྱི་དབང་ཕྱུག་ཆེན་པོ་བླ་མ་རྡོ་རྗེ་འཛིན་པ་ཆེ་གེ་མོའི་ཞལ་སྔ་ནས། བསྐལ་པ་ཞིང་གི་རྡུལ་སྙེད་ནས་ཤིན་ཏུ་ཕྲ་བའི་ཆོས་ཉིད་ལ་ཐུགས་སྦྱངས་པས། ད་ལྟ་གསང་བའི་དཀྱིལ་འཁོར་ཆེན་པོའི་མངའ་བདག་ཏུ་བཞུགས་པ་ཧོཿཞིང་མཆིས་ལགས། དེ་དག་ཀུན་གྱི་ཐུན་མོང་མ་ཡིན་པའི་བཀའ་ཟབ་མོ་སྒྱུ་འཕྲུལ་དྲྭ་བའི་དབང་འདི་ལྟ་བུ་ཞིག་ཞུས་ན། སྣོད་དང་མི་ལྡན་པ་ཞིག་མཆིས་ནའང་སེམས་ཅན་རང་བཞིན་གྱི་དཀྱིལ་འཁོར་ཅན་ལ་དགོངས་ནས། གནང་བ་ཧོཿཞིང་མཆིས་ལགས། བཀའ་དྲིན་གྱི་ལན་ཞོ་ཤ་མ་སྐྱུད་པའི་མཚན་མ་ཙམ་འདི་དག་འབུལ་ལགས། ཞེས་ཡོན་ཁས་བླང་ངོ༌། ། སློབ་མ་འཇུག་པའི་ཆོ་གའོ། ། གཉིས་པ་དབང་བསྐུར་བ་དངོས་གཞིའི་རིམ་པ་ལ་གཉིས་ལས། དང་པོ་ཕན་པའི་དབང་བཅུ་བསྐུར་བ་ནི་དབུ་རྒྱན་ཅོད་པན་ཕྲེང་བ་དང༌།

 ། གོ་ཆ་རྒྱལ་མཚན་ཕྱག་རྒྱ་ དང༌། ། གདུགས་དང་བུམ་པ་བཟའ་བཏུང་དང༌། ། སྙིང་པོ་ལྔ་ཡི་དབང་བསྐུར་ ན། ། དུས་འདི་ཕྱིན་ཆད་རྒྱལ་བའི་སྲས། ། ངན་སོང་ཐམས་ཅད་མེད་པ་དང༌། ། ཚེ་རིང་བདེ་བ་ཕུན་སུམ་ཚོགས། ། མཐོ་རིས་ཐར་བའི་བདག་པོར་འགྱུར། ། ཞེས་པས། སློབ་མ་ལྷར་གསལ་བ་ལ། རིན་པོ་ཆེའི་དབུ་རྒྱན་བཅིངས་པས་ཁམས་གསུམ་ཆོས་ཀྱི་རྒྱལ་པོར་དབང་བསྐུར་ཏེ་ཕྱིར་མི་ལྡོག་པའི་མཚོན་བྱེད་དུ་རིགས་ལྔས་དབུ་བརྒྱན་པའོ། ། དེའང་རྣམ་པར་ཤེས་པའི་ཚོགས་ཡེ་ཤེས་ལྔར་གསལ་བའི་དགོས་པ་ཡོད་དོ། ། ཅོད་པན་བཅིངས་པས་ཐབས་དང་ཤེས་རབ་ཟུང་དུ་འབྲེལ་བའི་དགོས་པ་ཡོད་དོ། ། ཕྲེང་བས་ལྷག་བྱང་ཆུབ་ཀྱི་ཡན་ལག་ཐོབ་ཅིང་གཟུངས་དང་ཏིང་ངེ་འཛིན་ཐོབ་པའི་དགོས་པ་ཡོད་དོ། ། དེ་བཞིན་དུ་གོ་ཆས་ཉོན་མོངས་པའི་མཚོན་གྱིས་མི་ཚུགས་ཤིང་རྩ་གནས་དྲ་བའི་ཚུལ་དུ་གནས་པ་ས་ཡ་ཕྲག་བཅུ་གསུམ་དག་པར་བྱེད་པའོ། ། རྒྱལ་མཚན་གྱིས་མི་མཐུན་པའི་ཕྱོགས་ལས་རྣམ་པར་རྒྱལ་བ་སྟེ་འཁོར་བའི་གཡུལ་ལས་རྒྱལ་བར་བྱེད་པའོ། ། ཕྱག་རྒྱས་ནི་རྟོག་ཚོགས་བཞི་བཅུ་རྩ་གཉིས་ཡི་གེ་འཁོར་ལོའི་ས་ཐོབ་པར་བྱེད་དོ། ། གདུགས་ཀྱིས་ཉོན་མོངས་པའི་གདུང་བ་ལས་སྐྱོབ་ཅིང་ཐུགས་རྗེའི་ཆར་འབེབས་པ་སྟེ་དུང་ཁང་ན་རྩ་འདབ་སུམ་ཅུ་རྩ་གཉིས་དག་པར་བྱེད་པའོ། ། བུམ་པས་ཉོན་མོངས་པའི་དྲི་མ་སྦྱོང་ཞིང་ཟག་པ་མེད་པའི་ཆུ་རྒྱུན་གྱིས་རྒྱུད་བརླན་པར་བྱེད་པའོ། ། བཟའ་བཏུང་ནི་འདོད་ཡོན་རྒྱན་དུ་ཤར་བས་རྒུད་པ་སེལ་ཞིང་བསམ་གཏན་གྱི་བདེ་བས་ཚིམ་པར་བྱེད་པའོ། ། སྙིང་པོ་ལྔ་ནི་ཉོན་མོངས་པ་ལྔ་དང་ཕུང་པོ་ལྔ། ཡེ་ཤེས་ལྔ་དང་རིགས་ལྔར་དག་པར་བྱེད་པའོ། ། དེ་ལྟར་དབང་བཅུ་ནི་སོ་སོའི་དབང་རྫས་ཀྱིས་བསྐུར་བས་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཕུན་སུམ་ཚོགས་པའི་ནུས་པ་དང་ལྡན་པར་བསམ་མོ། ། དེ་དག་གི་ངོ་བོ་ནི་ཐལ་པ་ལས། ཁམས་བཅུད་བདེ་བའི་ལམ་གཉིས་དང༌།

། དབུ་མ་བཅུད་མདུད་ སྡུད་ ཚད་ མཚན་ ལྡན་པར། ། དྲ་བའི་རྩ་དང་དབང་པོ་དང༌། ། ཕུང་སོགས་ཡེ་ཤེས་བདེ་འཁོར་ལོ། ། ཧཱུྃ་གིས་བདེ་བའི་ཡེ་ཤེས་བཅས། ། ཚོགས་བརྒྱད་རང་བཞིན་ཡེ་ཤེས་ལྔ། ། སྔགས་རྫས་དགོངས་པས་གང་བླངས་པ། ། ཀུན་ནས་ལྡང་ཞིང་སྐྱོབ་པ་ཡིས། ། སྡུག་བསྔལ་ལས་གྲོལ་རིགས་སུ་ངེས། ། ཞེས་སོ། ། གཉིས་པ་ནུས་པའི་དབང་ལྔ་ལས། ཉན་པའི་དབང་ནི། བླ་མ་ཡབ་ཡུམ་གཙོ་བོ་ཡབ་ཡུམ་དུ་གསལ་བའི་སྦྱོར་མཚམས་ནས་ཡི་གེ་བྷྲཱུྃ་དམར་སེར་གཅིག་འཕྲོས་པ་སློབ་བུའི་རྣ་བའི་ནང་དུ་ཕོག་པར་བསམ་ཞིང༌། ལས་ཀྱི་རྡོ་རྗེས་དེར་བདུད་རྩིའི་ཐིག་ལེ་རེ་བྱས་ལ། བྷྲཱུྃ་ཞུ་བ་ལས་རྣ་བ་གཉིས་སུ་འཁོར་ལོ་རྩིབས་བཞི་གྲུ་ཆད་བཞི་ལ་སྒོ་བཞི་གཏོད་པར། ཡི་གེ་ཏྲཱཾ་ཟུང་ལྔ་ཡ་བཅུ་ ཧཱུྃ་བཞི་ ཛཿཧཱུྃ་བྃ་ཧོཿདང་བཅས་པ་འོད་དུ་ཞུ་བ་ལས། རིན་ཅེན་འབྱུང་ལྡན་ཡབ་ཡུམ་གྱི་ཕྱོགས་བཞིར། རྡོ་རྗེ་རིན་ཅེན། ཉི་མ༌། རྒྱལ་མཚན། ཞགས་པ་བཞི། ཡུམ་མཱ་ལེ། པུཥྤེ། པཱ་ཤ རྡོ་རྗེ་བདེ་བ་སྟེ་ཕོ་བྲང་གི་ལྷ་བཅུ། སྒོ་བ་ཡབ་ཡུམ་དང་བཅས་ཏེ་བཅོ་བརྒྱད་གསལ་བཏབ་ལ། བླ་མའི་ཐུགས་ཀ་ནས་ཕྱག་རྒྱའི་ལྷ་མོ་བཞི་སྤྲོས་ལ་འོག་མིན་ནས་ཡེ་ཤེས་པ་དེ་འདྲ་བ་སྤྱན་དྲངས་ཏེ་བསྟིམས་པས། སྤྱིར་སྒྲིབ་པ་མཐའ་དག་དག་ཅིང་སྒོས་སུ་ཆོས་ཉན་པ་ལ་སྒྲིབ་པ་ཐམས་ཅད་དག་སྟེ། སློབ་མ་ལྷ་དང་བཅས་པ་འོད་དུ་ཞུ་བ་རིན་ཅེན་འབྱུང་ལྡན་དུ་བསྐྱེད་པ་ལ་གསང་བའི་སྙིང་པོའི་པོ་ཏི་གཏད་དེ། ཏྲཱྃ་གསང་བ་གསང་ཆེན་གསང་མཆོག་གང༌། ། གསང་བ་ཀུན་ལས་མཉན་པར་བྱ། ། གསང་བའི་དོན་ཉིད་བརྟག་པ་ལས། ། གཞན་དུ་སྨྲ་བར་བྱ་བ་མིན། ། ཞེས་བསྒྲག་གོ ། དེ་བཞིན་དུ་འོག་མ་ལའང་བསྒྲེས་ལ། གཉིས་པ་སྒོམ་པའི་དབང་ནི་མེ་ཏོག་ཕོག་པའི་ལྷ་གང་ཡིན་གྱི་རིགས་ལྔའི་ས་བོན་ལས་དེའི་དཀྱིལ་འཁོར་བསྐྱེད་དེ་ཞུ་བ་ལས། ཡང་ལྷ་དེ་ཉིད་དུ་བསྐྱེད་ལ། དབང་རྫས་འཕྲེང་བ་གཏད་དེ། ཨོཾ་དུས་གསུམ་རྒྱལ་བའི་སྲས་ཆེན་པོ། ། སྐུ་གསུང་ཐུགས་ཀྱི་རྡོ་རྗེ་བཟུང༌།

། རྒྱལ་བ་ཐམས་ཅད་མཉེས་མཆོད་ལ། ། རྒྱལ་བ་ཀུན་དང་མཉམ་པར་སྦྱོར། ། ཞེས་བརྗོད་དོ། ། སངས་རྒྱས་གསང་བ་སྙིང་ནང་དུ་ཧཱུྃ་ལས་རྡོ་རྗེར་གྱུར་པ་མི་བསྐྱོད་པར་བསམས་པ་ལས། དབང་རྫས་རྡོ་རྗེ་ཉིད་དུ་སྦྱོར་བར་མཛད་དོ། ། གསུམ་པ་འཆད་པའི་དབང་ནི་ལྕེ་ལ་བྷྲཱུྃ་འཕྲོས་གཞལ་ཡས་ཁང་གི་རྣམ་པར་གྱུར་པའི་ནང་དུ་ཧྲཱིཿདང་ ཧཱུྃ་བཞི་ ཛཿཧཱུྃ་བྃ་ཧོཿགྱུར་པ་ལས། སྣང་བ་མཐའ་ཡས་ཡབ་ཡུམ་ལ། རྡོ་རྗེ་ཆོས། རྣོན་པོ། ། འཁོར་ལོ། སྨྲ་བ་བཞི། ཡུམ་གླུ་མ། མར་མེ། ལྕགས་སྒྲོགགསལ་བཀྲ་མ་དང་བཅས་པ་སྔར་བཞིན་ནོ། ། དབང་རྫས་ཚར་རྣོན་འཁོར་ལོ་བྲིས་པ་ལག་ཏུ་གཏད་དེ། ཨོཾ་ཆོས་ཀྱི་བདུད་རྩི་བླ་མེད་ཀྱིས། ། དད་ལྡན་སྐྱེས་བུ་ངོམ་པར་བྱོས། ། རབ་འབྲིང་ཐ་མའི་བློ་ཅན་ལ། ། མཐུན་པར་གསང་བསྒྲག་གཞན་དུ་མིན། ། ཞེས་བརྗོད་དོ། ། བཞི་པ་འཕྲིན་ལས་ཀྱི་དབང་ནི་ལག་པ་གཉིས་ལ་སྔར་བཞིན་གཞལ་ཡས་ཁང་དུ་ཧཱྃ་ལ་སོགས་པར་གྱུར་པས། དོན་ཡོད་གྲུབ་པ་ཡབ་ཡུམ་ལ། རྡོ་རྗེ་ལས། བསྲུང་བ། གནོད་སྦྱིན། ཁུ་ཚུར། ཡུམ་གར་མ། བྱུག་པ། དྲིལ་འཁྲོལ། འབེབས་མ་དང་བཅས་པའི་དམིགས་པ་སྔར་བཞིན་བསྒྲེས་ལ། དབང་རྫས་རྡོ་རྗེ་རྒྱ་གྲམ་ལག་ཏུ་གཏད་དེ། ཨོཾ་ཁྱོད་ནི་རྡོ་རྗེ་ལས་ཡིན་གྱི། ། ལས་རྣམས་མ་ལུས་ཀུན་གྱིས་ཤིག། ཕོ་ཉ་མང་པོའི་འཕྲོ་འདུ་ཀུན། ། ཁྱོད་ཀྱི་དགོས་པ་བྱེད་པ་ཡིན། ། ཞེས་བརྗོད་དོ། ། ལྔ་པ་རྡོ་རྗེ་རྒྱལ་པོའི་དབང་ནི་མགོ་དང་ཡན་ལག་ལ་དཀྱིལ་འཁོར་ལྔ་དང་ཕྱི་རོལ་ཏུ་ཁྲོ་འཕྲེང་བསྒོམ་སྟེ། དེའང་དཔུང་མགོ་གཡས་སུ་མི་བསྐྱོད་པ་ཡབ་ཡུམ་གྱི་ཕྱོགས་བཞིར་སེམས་དཔའ་རྡོ་རྗེ། རིན་ཅེན་རྡོ་རྗེ། ཆོས་རྡོ་རྗེ། ལས་རྡོ་རྗེ། ཡུམ་ལྡན་མ་རྡོ་རྗེ། འབར་མ་རྡོ་རྗེ། སྡུད་མ་རྡོ་རྗེ། བསྐྱོད་མ་རྡོ་རྗེའོ། ། མགོ་ལ་རྣམ་སྣང་ཡབ་ཡུམ། རྡོ་རྗེ་སེམས་དཔའ། རྒྱལ་པོ། ཆགས་པ། ལེགས་པ། ཡུམ་རྡོ་རྗེ་སྒེག་མོ། བདུག་པ། ལྕགས་ཀྱུ། སྒྲོལ་མའོ། ། གཡོན་གྱི་དཔུང་མགོར་རིན་ཅེན་འབྱུང་ལྡན་གྱི་དཀྱིལ་འཁོར་སྔར་སྨྲོས་པ་བཞིན་ནོ།

། རྐང་པ་གཡས་གཡོན་ལ་དོན་གྲུབ་དང༌། འོད་དཔག་མེད་ཀྱི་དཀྱིལ་འཁོར་སྔར་བཞིན་ནོ། ། ཕྱི་རོལ་གྱི་ཕྱོགས་མཚམས་སྟེང་འོག་བཅུར་ཁྲོ་བོ་བཅུའི་དཀྱིལ་འཁོར་བསྒོམས་ལ་ཡེ་ཤེས་པ་བསྟིམས་ཏེ། དགྱེས་ནས་སྦྱོར་བ་མཛད་པ་འོད་དུ་ཞུ་བས་སློབ་མ་ཀུན་ཏུ་བཟང་པོར་བསྐྱེད་ལ། དབང་རྫས་རྡོ་རྗེ་དང་དྲིལ་བུ་ལག་ཏུ་གཏད་དེ། ཨོཾ་ཕྱོགས་བཅུ་དུས་བཞི་ཐམས་ཅད་ཀྱི། ། སྐུ་གསུང་ཐུགས་ཀྱི་རྡོ་རྗེ་ཆེ། ། དཀྱིལ་འཁོར་ཀུན་གྱི་བྱེད་པ་པོ། ། དཀྱིལ་འཁོར་ཀུན་གྱི་སྦྱིན་པ་སྤྱོད། ། ཅེས་རྗེས་སུ་གནང་བ་སྦྱིན་ ནོ། ། དེ་ནས་ཟབ་དབང་གི་དོན་དུ་མཎྜལ་ཕུལ་ལ་གསོལ་བ་བཏབ་པས། བླ་མ་ཡབ་ཡུམ་གཙོ་བོ་ཡབ་ཡུམ་དུ་བསྐྱེད་པའི་མཁའ་གསང་བྱིན་གྱིས་བརླབས་ཏེ། སྦྱོར་བ་མཛད་པའི་བྱང་ཆུབ་ཀྱི་སེམས་ཧཱུྃ་གི་རྣམ་པའི་རྒྱུན་ཡབ་ཀྱི་རྡོ་རྗེ་ནས་བྱུང་བ། ཡུམ་གྱི་པདྨའི་རྩེར་བསྐྱིལ་བ་རྡོ་རྗེ་སེམས་དཔའི་སྐུར་གསལ་བ་སློབ་མའི་ལྕེ་ཐོག་ཏུ་བཞག་ན་ཐབས་ཀྱི་གསང་དབང༌། དེ་མ་ནུས་ན་ཡུམ་གྱི་པདྨའི་སྣ་རྩེ་ནས་བུས་ལེན་པ་ནི་ཤེས་རབ་ཀྱི་གསང་དབང༌། དེ་ཡང་མ་ནུས་ན་ཡུམ་གྱི་མཁའ་ནས་ཡབ་ཀྱི་ལྕེ་ཡིས་བླངས་ཏེ་བུའི་ལྕེ་ཐོག་ཏུ་སྟེར་བ་ཐབས་ཤེས་རབ་གཉིས་སུ་མེད་པའི་གསང་དབང་བསྐུར་བའོ། ། དེ་ལྟར་ལྕེ་ཐོག་ཏུ་བཞག་པས་བདུད་རྩིའི་རྒྱུན་སྙིང་གར་བབས་ཏེ། འགྲོ་དྲུག་གི་ལས་དང་གཉིད་ཀྱི་བག་ཆགས་སྦྱངས་བདེ་གསལ་མི་རྟོག་པའི་ངང་ལ་བློ་གནས་པར་བྱའོ། ། དེ་ནས་ཤེས་རབ་མ་ཉིད་བུ་དང་བཅས་པ་གསང་དབང་བཞིན་བྱིན་གྱིས་བརླབས་པ་བྱས་ཏེ། སྙོམས་པར་འཇུག་པའི་བྱང་ཆུབ་ཀྱི་སེམས་པདྨའི་རྩེར་བབས་པ་ལས་ནུས་པས་བཟློག་ཅིང་བདེ་བའི་ངང་དེར་བླ་མས་གསལ་གདབ་པ་ནི་ཤེས་རབ་ཡེ་ཤེས་ཀྱི་དབང་ངོ༌། ། དེ་ནས་བདེ་བའི་ངང་དེ་ཉིད་གང་དུའང་མ་གྲུབ་པའི་རང་བཞིན་སྤྲོས་པའི་མཐའ་ཐམས་ཅད་དང་བྲལ་བ་རྫོགས་པ་ཆེན་པོའི་ངོ་བོར་ངོ་སྤྲད་པ་ནི་བདེ་བ་ཆེན་པོའི་དབང་སྟེ་མཐར་ཐུག་གི་ལམ་མོ།

། འདིར་བླ་མས་ཤེས་རབ་ཡེ་ཤེས་ཀྱི་དབང་མ་བླངས་པར་གཞན་ལ་གསང་དབང་བསྐུར་བར་མི་ནུས་ཤིང༌། སློབ་མས་ཀྱང་དབང་ཡོངས་སུ་རྫོགས་པར་མ་བྱས་པར་ལམ་མི་བགྲོད་པས་དེ་ལྟར་བསྐུར་ཞིང་ལེན་པར་བྱེད་པ་ཡིན་ནོ། ། དེ་ནི་སློབ་མ་བློ་སྟོབས་ཅན་ཆགས་པ་དང་མ་བྲལ་བའི་དབང་དུ་བྱས་པའོ། ། བློའི་སྟོབས་ཆུང་བ་གྲོལ་ལམ་པ་ལ་ནི་ཏིང་ངེ་འཛིན་དང་བྱང་ཆུབ་བདུད་རྩིའི་རིལ་བུ་ཙམ་གྱིས་བྱེད་པའོ། ། ཁ་ཅིག་འདིར་གསང་དབང་ཙམ་དུ་འདོད་པས་ནི་དངོས་དང་ཤུགས་ཀྱི་དོན་མ་མཐོང་བ་ཡིན་ནོ། ། དེ་དག་གི་རིམ་པའང༌། རྡོ་རྗེ་ལས། དང་པོས་ས་བོན་འཇོག་པ་སྟེ། ། གཉིས་པས་ནུས་པ་བསྐྱེད་པ་ཡིན། ། གསུམ་པས་ཉམས་མྱོང་བསྐྱེད་པའོ། ། བཞི་པས་དེ་ཉིད་བརྟན་པར་བྱེད། ། ལྔ་པ་བརྟན་པས་ཉམས་བླངས་པས། ། མཆོག་གི་དངོས་གྲུབ་ཚེ་འདིས་འགྲུབ། ། ཅེས་སོ། ། དེའང་སློབ་དཔོན་སྔ་མ་ཁ་ཅིག་གི་ཕན་དབང་བཅུ། ནུས་དབང་ལྔ། ཟབ་དབང་གསུམ་སྟེ་བཅོ་བརྒྱད་དུ་འདོད་ཅིང༌། ཁ་ཅིག་ཟབ་དབང་གསུམ་གཅིག་ཏུ་བསྡུས་ནས་བཅུ་དྲུག་ཏུ་འདོད་ཀྱང༌། འདིར་ཕན་པའི་དབང་དང་ནུས་པའི་དབང་ཞེས་གཉིས་སུ་བསྡུས་པས། ཟབ་དབང་ནི་ནུས་དབང་གི་ཁོངས་སུ་འདུ་བས་བཅོ་ལྔ་ཁོ་ནའོ། ། གསུམ་པ་ཕན་ཡོན་བསྒྲགས་ཤིང་དགའ་སྟོན་བྱ་བ་མཇུག་གི་ལས་ལ་ལྔ་ལས། དང་པོ་དབང་བསྐུར་བའི་ཕན་ཡོན་ལ་རྒྱལ་བའི་སྲས་སུ་ཆུད་པ། ཐེག་པ་དམན་པར་མི་ལྡོག་པ། དུས་ཉེ་བ། ལུང་བསྟན་ཐོབ་པ་བཞི་ལས། རྒྱལ་བའི་སྲས་སུ་ཆུད་པ་ནི་དབང་ཐོབ་པ་དེ་ནས་བཟུང་སྟེ་སངས་རྒྱས་ཀྱི་སྲས་སུ་དགོངས་ཤིང༌། ཚེ་འདི་ཉིད་ལ་འདོད་པ་འགྲུབ་ཅིང༌། ཕྱི་མར་མཐོ་རིས་དང་ཐར་པ་འགྲུབ་ལ། ངན་སོང་ཐམས་ཅད་རྒྱུན་ཆད་པ་སྟེ། འདི་ཉིད་ལས། དུས་འདི་ཕྱིན་ཆད་རྒྱལ་པའི་ སྲས། ། ངན་སོང་ཐམས་ཅད་མེད་པ་དང༌། ། ཚེ་རིང་བདེ་བ་ཕུན་སུམ་ཚོགས། ། མཐོ་རིས་ཐར་པའི་བདག་པོར་འགྱུར། ། ཞེས་སོ། ། ཐེག་པ་དམན་པར་མི་ལྡོག་པ་ནི་རྡོ་རྗེ་རྩེ་མོ་ལས། ཇི་སྲིད་ས་བརྒྱད་མ་ཐོབ་པར།

། དེ་སྲིད་ཐེག་པ་དམན་པས་འཇིགས། ། གསང་ཆེན་ཐེག་པ་འདི་རུ་ནི། ། ཞུགས་པ་གང་དང་གང་ཡིན་ པ། ། དེ་ནི་རྒྱལ་སྲས་ས་པ་ཡིན། ། ཞེས་སོ། ། དུས་ཉེ་བ་ནི་དེ་ཉིད་ལས། གཞན་ཚེ་བཅུ་དྲུག་གིས་ཐོབ་པ། ། ཚེ་འདི་ཉིད་ལ་ཐོབ་པར་འགྱུར། ། རྒྱལ་བའི་སྲས་ཀྱི་ས་ཐོབ་ཀྱང༌། ། དཀྱིལ་འཁོར་གསང་བར་མ་གྱུར་ན། ། ཇི་ལྟར་ཁྱོད་ནི་དེ་བྱུང་བ། ། དེ་བཞིན་ཐེག་པ་ཡིད་ཆེས་གྱིས། ། སྐྱེ་དང་སྐྱེ་བ་ཐམས་ཅད་དུ། ། རྡོ་རྗེ་ཅན་ནི་དངོས་བརྩོན་འགྱུར། ། སྐྱེ་བ་བཅུ་དྲུག་མཐར་ཐུག་པས། ། ཞི་བའི་སངས་རྒྱས་ཉིད་ཐོབ་འགྱུར། ། རྒྱལ་བའི་སྲས་ཀྱི་ས་ཐོབ་ཀྱང༌། ། བསྐལ་པ་གྲངས་མེད་གཉིས་ཀ་སྤྱོད། ། གསང་བའི་ཐེག་པར་མ་ཞུགས་པས། ། བཅུ་དྲུག་གིས་ནི་འགྱུར་མ་ ཡིན། ། ཞེས་པ་དང༌། ཡང་རྒྱུད་གསང་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་ན་ནི། ། མ་བསྒྲུབས་པ་ཡང་དངོས་གྲུབ་འཐོབ། ། ཅེས་སོ། ། ལུང་བསྟན་ཐོབ་པ་ནི། སངས་རྒྱས་མཉམ་སྦྱོར་གྱི་རྒྱུད་ལས། སློབ་མ་དཀྱིལ་འཁོར་བཙུད་ནས་ཀྱང༌། ། ཡོན་གྱི་མཆོག་དག་བླངས་ནས་ནི། ། རྡོ་རྗེ་མིང་གི་དབང་བསྐུར་བས། ། དེ་བཞིན་གཤེགས་པར་དེ་ལུང་བསྟན། ། ཕྱག་རྒྱའི་སྦྱོར་བ་འདི་དག་གིས། ། བྱང་ཆུང་སྙིང་པོའི་བར་དུ་ནི། ། རྡོ་རྗེའི་མིང་དུ་རབ་ཏུ་གྲགས། ། དེ་ནས་སངས་རྒྱས་སུ་ཡང་འགྱུར། ། ཞེས་སོ། ། དེའང་ས་ཐོབ་པའི་ཡོན་ཏན་དང་དབང་ཐོབ་པ་གཉིས་རྫུ་འཕྲུལ་ལ་སོགས་པ་མི་འདྲ་ཡང༌། སངས་རྒྱས་ཐོབ་པ་ལ་འདི་ཉིད་ཉེ་བས་ལམ་ཟབ་པ་ཡིན་ནོ། ། གཉིས་པ་དབང་མ་ཐོབ་པའི་སྐྱོན་ནི། འདི་ལས། སློབ་དཔོན་མཉེས་པར་མ་བྱས་ཤིང༌། ། དབང་རྣམས་ཐོབ་པར་མ་བྱས་བར། ། ཉན་པ་ལ་སོགས་བརྩོན་པ་རྣམས། ། འབྲས་བུ་མེད་ཅིང་བརླག་པར་འགྱུར། ། ཞེས་པ་དང༌། བྱ་རྒྱུད་ལས་ཀྱང༌། གང་ཞིག་བྱང་ཆུབ་སེམས་ནི་མ་བསྐྱེད་དང༌། ། གང་ཞིག་དཀྱིལ་འཁོར་དུ་ནི་མ་ཞུགས་པས། ། ང་ཡི་གསང་སྔགས་བཟླས་ན་ཕུང་བར་འགྱུར། ། ཞེས་

སོ། ། གསུམ་པ་བླ་མ་མཉེས་པར་བྱ་བ་ནི་དགོངས་འདུས་ལས། དམ་པ་བླ་མ་བཤེས་གཉེན་ཞེས། ། བརྗོད་པའི་ཐོག་མར་ཞེ་ས་གཞུག། ཁྱད་པར་ཅིས་ཀྱང་མཉེས་པར་བྱ། ། ཞེས་སོ། ། ཇི་ལྟར་མཉེས་པར་བྱ་བ་ཡང་དེ་ལས། མཉེས་པར་བྱ་བའི་ཡོ་བྱད་བརྒྱད། ། དམ་པ་དེ་ལ་རྫོགས་པར་དབུལ། ། སྐྱོ་དུབ་མེད་པའི་དད་པ་དང༌། ། གྱོང་ཁེངས་མེད་པའི་མཉེན་ལྕུག་དང༌། ། སེར་སྣ་མེད་པའི་ཟང་ཟིང་དང༌། ། སོམ་ཉི་མེད་པའི་སྲི་ཞི་དང༌། ། གཡོ་སྒྱུ་མེད་པའི་དྲང་ཐད་དང༌། ཁ་གསགས་མེད་པའི་རང་རྒྱུད་དང༌། ། རྨོངས་པ་མེད་པའི་ཤེས་རབ་དང༌། ། དྲི་མ་མེད་པའི་ལྷག་སེམས་བརྒྱད། ། དམ་པ་དེ་ལ་རྫོགས་པར་དབུལ། ། ཞེས་སོ། ། དེའང་བླ་མའི་བཀའ་མི་བཅག་ཅིང་ཅི་བྱེད་ཀྱང་ཞུས་ཏེ་བྱ་བ་ཡང༌། དེ་ལས། དཀྱིལ་འཁོར་ལ་སོགས་སྦྱིན་སྲེག་དང༌། ། སློབ་མ་གཟུང་དང་ཆོས་སྨྲ་བ། ། ལུང་མ་བྱུང་བར་མི་བརྩམ་སྟེ། ། དམ་པའི་ཡུལ་ནས་དེ་མི་རིགས་གང་དེས་གཞན་གྱི་དོན་བྱས། ། དེ་ཡིས་ཡོ་བྱད་མི་སྤྱད་དེ། ། དེ་ཀུན་དམ་པ་དེ་ལ་དབུལ། ། དམ་པའི་སློབ་མ་སློབ་མར་ཡང༌། ། དམ་པའི་མདུན་དུ་མི་རིགས་སོ། ། ཞེས་སོ། ། བླ་མའི་ཡོད་བྱད་རང་དགར་སྤྱོད་ནའང་སྐྱོན་དུ་འགྱུར་ཏེ་དེ་ལས། དམ་པའི་ཡོ་བྱད་མངའ་དབུལ་བའི། ། ཕོངས་པ་དེ་ཡིས་གཞན་བསྒྲལ་ན། ། དེ་ཡང་དབུལ་པོ་ཉིད་དུ་འགྱུར། ། འཚོ་བ་དམ་པ་དང་བྲལ་བས། ། ལོངས་སྤྱོད་ཆེན་པོས་ཕོངས་པ་ཡི། ། མུ་གེའི་དགོན་པ་ཉིད་དུ་ལྷུང༌། ། ཞེས་སོ། ། དེའང་བླ་མར་བཟུང་ནས་གུས་པར་བྱ་སྟེ། དམ་པར་བཟུང་བར་གྱུར་ཕན་ཆད། ། དམ་པར་ངེས་དང་མ་ངེས་ཀྱང༌། ། བཀའ་བཅག་ལུང་བོར་བ་ག་ལ་སྲིད། ། གལ་ཏེ་དེ་ཡིས་རྒྱ་ཉམས་ན། ། རྡོ་རྗེ་དམྱལ་བར་དེ་འགྲོ་སྟེ། ། མི་བཟད་སྡུག་བསྔལ་ཆེན་པོར་འགྱུར། ། ཞེས་པ་དང༌། རྔམ་གློག་ལས། གལ་ཏེ་ཡོན་ཏན་མི་ལྡན་ཡང༌། ། བླ་མར་བཟུང་ནས་སྤངས་བྱས་ན། ། ཀུན་གྱི་སློབ་དཔོན་བརྙས་པ་ཡིན། ། དུས་གསུམ་སངས་རྒྱས་སྐུར་བ་ཡིན། ། དེ་ཡིས་ཉེས་པ་བརྗོད་མི་ལང༌། ། ཞེས་སོ། ། མདོར་ན་ཉེས་པ་ཚད་མེད་དེ།

། རྡོ་རྗེ་ལས་རིམ་ལས། དངོས་གྲུབ་ཞིང་གྱུར་དབང་ཕྱུག་ནི། ། སངས་རྒྱས་ཀུན་གྱི་མཚན་ཉིད་དེ། ། འབད་པས་མཉེས་པར་མི་བྱེད་པ། ། བསྐལ་པར་བསྒྲིབས་ནས་མུན་ནག་སོགས། ། བདེ་བས་རབ་ཏུ་བྲེལ་གྱུར་ཅིང༌། ། ཐབས་དང་ཤེས་རབ་ལ་སོགས་ལམ། ། ཤིན་ཏུ་རིང་བར་འགྱུར་བ་ཡིན། ། ནུས་མཐུ་བྱིན་ལྡན་བདེ་གཤེགས་ལུང༌། ། ནོར་བུ་རྒྱ་མཚོ་མཁའ་ལྟ་བུ། ། ས་བཅུའི་སེམས་དཔའ་ཆེན་པོས་ཀྱང༌། ། ནུས་མཐུ་གཟུ་ལུམས་མ་ཡིན་ཕྱིར། ། གུས་པའི་རིམ་པས་བླང་བར་བྱ། ། ཞེས་སོ། ། བཞི་པ་དམ་ཚིག་བསྲུང་བ་ནི། ཀུན་འདུས་ལས། དབང་རྣམས་ལེགས་པར་རྫོགས་གྱུར་པས། ། རྩ་བ་ཡན་ལག་དམ་ཚིག་ཀུན།

 ། མ་ཉམས་རབ་ཏུ་བསྲུང་བར་བྱ། ། དེས་ནི་དངོས་གྲུབ་མཆོག་ཐོབ་འགྱུར། ། ཞེས་སོ། ། ལྔ་པ་དགའ་སྟོན་བྱ་བ་ནི། འདི་ལས། དེ་ནས་རིགས་ཀྱི་བུ་མཆོག་དེས། ། རྒྱལ་སྲིད་དང་ནི་རང་གི་ལུས། ། བུ་དང་ཆུང་མ་ནོར་གྱི་དབྱིག། རབ་ཏུ་གཅེས་དང་ཡིད་འཐད་འབུལ། ། ཞེས་སོ། ། གསུམ་པ་བསྐྱེད་རྫོགས་གཽམས་པའི་འབྲས་བུ་བསྟན་པ་ལ་གཉིས་ལས། གནས་སྐབས་སུ་དབང་ཐོབ་པ་དེས་དམ་ཚིག་ལ་གནས་ཤིང་བསྐྱེད་པ་དང་རྫོགས་པའི་རིམ་པ་བསྒོམས་པས། རྣམ་པར་སྨིན་པའི་རིག་འཛིན་ལས་ཚེ་ལ་དབང་བའི་རིག་འཛིན་འཐོབ་སྟེ། ཞག་ནི་སུམ་ཅུ་ཕྲག་དྲུག་གམ། ། བཅུ་གཉིས་བཅུ་བཞི་བཅུ་དྲུག་གིས། ། དབང་བསྒྱུར་རིགས་ཀྱི་དམ་པ་འགྲུབ། ། ཅེས་སོ། ། དེའི་རྟེན་ལ་ཕྱག་རྒྱ་ཆེན་པོའི་རིག་འཛིན་ཡང་གྲུབ་ནས། གཉིས་པ་མཐར་ཐུག་གི་འབྲས་བུ་ལྷུན་གྱིས་གྲུབ་པའི་རིག་འཛིན་འཐོབ་སྟེ། དེ་ཚེ་བཅུ་དྲུག་ཚུན་ཆད་ཀྱིས། ། སྐུ་ལྔ་ལྷུན་གྱིས་རྫོགས་པ་ནི། ། ཞེས་པ་ལ་སོགས་པ་སྟེ། ཚེ་ལོ་བརྒྱ་པའི་ཚེ་ལོ་བཅུ་དྲུག་ཙམ་ན་མཆོག་འགྲུབ་པར་གྲགས་ཀྱང༌། རང་རང་གི་རིག་འཛིན་དེ་དུས་ཀྱི་མི་ཚེ་གང་ཡོད་ལ་བརྩིས་པའི་ཚེ་བཅུ་དྲུག་གི་ལོ་གྲངས་ན་འགྲུབ་བོ། ། དེའང་རྡོ་རྗེ་རྩེ་མོ་ལས། སྐྱེ་བ་བཅུ་དྲུག་མཐར་ཐུག་པས། ། ཞི་བའི་སངས་རྒྱས་ཉིད་ཐོབ་འགྱུར། ། ཞེས་སོ། ། སྤྱིའི་དོན་བཤད་ཟིན་ཏོ། ། གཉིས་པ་གཞུང་གི་དོན་ལ་གཉིས་ཏེ། དཀྱིལ་འཁོར་གསུངས་ཚུལ་མདོར་བསྟན་པ་དང༌། དེའི་རང་བཞིན་རྒྱས་པར་བཤད་པའོ། ། དང་པོ་ནི། ཏིང་ངེ་འཛིན་གྱི་དཀྱིལ་འཁོར་བསྟན་པ་དེ༵་ནས༵་དེ༵་བཞི༵ན་གཤེ༵གས་པ༵་བསམ་གྱིས་མི་ཁྱབ་པའི་ཡེ་ཤེས་ཀྱིས་འགྲོ་བའི་དོན་ལ་དགྱེ༵ས་པ༵་ཆེན༵་པོ༵ས་ཀུན་ཏུ་བཟང་པོ་ཉིད་རྡོ༵་རྗེ༵་གས༵ང་བའི༵་དམ༵་ཚི༵ག་གི་དཀྱིལ་འཁོར་བཀོ༵ད་དེ་དབང་བསྐུར་བའི་རིམ་པ༵་ལ༵་སྙོམས༵་པར༵་ཞུག༵ས་པ་སྟེ་ཡུམ་དང་ལྷན་ཅིག་ཕྱོགས་ན༵ས་ཆེ༵ད་དུ༵་བརྗོད༵་པ༵་འདི༵་སྐད་ཅེས་བརྗོད༵་དོ༵། ། གཉིས་པ་ལ་གསུམ་སྟེ།

དབང་པོ་རབ་མཆོག་གི་དཀྱིལ་འཁོར་དུ་དབང་བསྐུར་བ། དམན་པ་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ། གང་དུ་དབང་བསྐུར་བའི་དོན་བསྡུ་བའོ། ། དང་པོ་ལ་གཉིས་ཏེ། ཡུམ་གྱི་དཀྱིལ་འཁོར་དུ་དབང་བསྐུར་བ་དང༌། ཡབ་ཀྱི་དཀྱིལ་འཁོར་དུ་དབང་བསྐུར་བའོ། ། དང་པོ་ལ་གསུམ་སྟེ། དཀྱིལ་འཁོར་དགོད་ཅིང་སྦྱིན་སྲེག་བྱ་བ། སྣང་ལ་རང་བཞིན་མེད་པའི་མཆོད་པ་དབུལ་བ། འཇུག་ཅིང་དབང་བསྐུར་བའོ། ། དང་པོ་ལ་གཉིས་ཏེ། དཀྱིལ་འཁོར་དགོད་པ་དང༌། སྦྱིན་སྲེག་བྱ་བའོ། ། དང་པོ་ལ་གཉིས་ཏེ། དཀྱིལ་འཁོར་བསྟན་པ་དང༌། མཆོད་པ་བཤམ་པའོ། ། དང་པོ་ལ་ལྔ་ལས། དང་པོ་གནས་གང་དུ་དཀྱིལ་འཁོར་དགོད་པ་ནི་མཆོག་ཏུ་གསང་བའི་བདེ་བ་ཆེན་པོ་ནི་ཤེས་ཤིང་རིག་པར་དཀའ་བས་ཤིན༵་ཏུ༵་ཕྲ༵་བ༵འི་དོན་ཡིན་ལ། དེ་ཉིད་ཚེ་འདིར་མཆོག་སྒྲུབ་པའི་མེད་དུ་མི་རུང་བའི་ད༵མ་ཚིག༵་གི་མཆོག༵་ཡིན་པས་ན། དེ་གང་ལས་སྐྱེ་ཞྀང་འཛིན་པ་ཕྱ༵ག་རྒྱ༵་མཚན་ལྡན་བདེ་བ་ཆེ༵ན་པོ༵ས་ལུས་རྒྱས་པའི༵་ཕྱག༵་མཐིལ༵་ཡུམ་མཁའ་རྣམ་པར་དག་པ་ཉིད་དུ༵་དབང་བསྐུར་བའི་དཀྱིལ་འཁོར་གནས་སོ། ། གཉིས་པ་དཀྱིལ་འཁོར་གྱི་ཚད་ནི་བདེ་བ་ཆེན་པོ་གཉིས་སུ་མེད་པའི་ཡེ་ཤེས་སངས་རྒྱས་ཐམས་ཅད་ཀྱི་ཐུག༵ས་ཀྱི༵་དཀྱི༵ལ་འཁོ༵ར་དམ༵་པ༵་དེ༵་ཉིད་སོ༵ར་གྱི་ཚད་ནི༵་དགའ་བ་དང༌། མཆོག་དགའ་དང༌། དགའ་བྲལ་གྱི་དགའ་བ་དང༌། ལྷན་ཅིག་སྐྱེས་པའི་དགའ་བ་བཞི༵་ཡི༵་ཚ༵ད་དུ༵་བྱ༵་བའོ། ། དེ་སྐད་དུའང་ཀློང་གསལ་ལས། ཡུམ་མཁའ་སངས་རྒྱས་ཐམས་ཅད་ཀྱི། ། གསང་བ་ཟབ་མོའི་དཀྱིལ་འཁོར་ཏེ། ། ཡེ་ཤེས་བཞི་ཡི་རང་བཞིན་དུ། ། གཉིས་སུ་མེད་པར་དབང་ཉིད་བསྐུར། ། ཞེས་པ་ལྟར་རོ། ། གསུམ་པ་ཐིག་གདབ་པ་ནི། གནས་དེའི་རྒྱུད་སྦྱོང་བ་སྟེ། དེའང་འབྲུ༵་ལྔ༵་ནི་སྐྱེ་བའི་ས་བོན་ཏེ་དུག་ལྔ་ཡེ་ཤེས་སུ་གནས་པའོ། ། སྤོ༵ས་ལྔ༵་ནི་དེ་ཉིད་གནས་སུ་དག་པའི་ཡེ་ཤེས་ལྔའོ། ། རི༵ན་ཅེ༵ན་ལྔ༵་ནི་ཕུང་པོ་ ལྔའོ། ། སྙིང༵་པོ༵་ལྔ༵་ནི༵་སྐུ་ལྔའོ།

། སྨན༵་ལྔ༵་དང༵་ནི་རིགས་ལྔའོ། ། བདུ༵ད་རྩི༵་ལྔ༵་ནི་སྐུ་གསུང་ཐུགས་ཡོན་ཏན་འཕྲིན་ལས་ལྔ་དབྱེར་མི་ཕྱེད་པའི་སེམས་ཉིད༵་རྣམ་པར་དག་ཅིང་འོད་གསལ་བའོ། ། རབ༵་མཉམ༵་ལ་ཞེས་པ་ནི་དེ་ལྟར་ཡིན་པ་ལ་ཡིན་པར་ཤེས་པར་བྱེད་པས་ཆོས་ཐམས་ཅད་སངས་རྒྱས་པར་མཉམ་པ་ཉིད་དུ་སྟོན་པའོ། ། དེ་ལྟར་རི༵ག་པ༵ས་ཡུམ་གྱི་རྒྱུད་ཡེ་ཤེས་ཆེན་པོར་གསལ་བའི་ཚངས་ཐིག༵་གི་མཆོག་རྣམ་པར་དག་པ་ནི༵་གསལ་གད༵བ་པར༵་བྱའོ༵། ། དེའང་སྔར་གསང་སྔགས་ལ་རྒྱུད་མ་སྦྱངས་པའི་ཕྱག་རྒྱ་ཡིན་ན་སློབ་དཔོན་དེས་དགེ་བསྙེན་ནས་རིམ་གྱིས་རྒྱུད་དག་པར་གསལ་བར་བྱེད་པའི་ཐིག་རྣམས་གདབ་པར་བྱའོ། ། རྒྱུད་སྦྱངས་ཟིན་ལ་ནི་བསྐྱེད་རྫོགས་ལ་སོགས་པ་དང༌། རྩ་བཙལ་བ་ལ་སོགས་པའི་ཆོ་ག་བྱེད་པ་ལ་ཐིག་ཏུ་བརྗོད་པ་ཡིན་ནོ། ། འདིར་ཁ་ཅིག་བ་སོ་ལ་སོགས་པ་ལ་དཀྱིལ་འཁོར་སོར་བཞི་བྲི་བ་སྟེ། དེ་ལ་ཐིག་གདབ་པ་ཡང༌། ཕུང་པོ་ལྔ་དག་པ་སྐུ་ལྔའི་རང་བཞིན་ནས། གྲོ། སྲན་མ། ཏིལ། འབྲས་ཏེ་འབྲུ་ལྔ། དབང་པོ་ལྔ་དག་པ་འཕྲིན་ལས་ལྔའི་རང་བཞིན་ག་བུར་གུར་གུམ། ཙནྡན་དཀར་དམར། ཨ་ཀ་རུ་སྟེ་སྤོས་ལྔ། ཡུལ་ལྔ་དག་པ་ཡོན་ཏན་ལྔའི་རང་བཞིན་གསེར། དངུལ། བྱུ་རུ། མུ་ཏིགནོར་བུ་སྟེ་རིན་ཅེན་ལྔ། རྣམ་ཤེས་ལྔ་དག་པ་ཡེ་ཤེས་ལྔའི་རང་བཞིན་ལན་ཚྭ། སྦྲང༌། བུ་རམ། མར། ཤིང་འབྲས་ཏེ་སྙིང་པོ་ལྔ། འདོད་ཡོན་ལྔ་དག་པ་གསུང་ལྔའི་རང་བཞིན་ཤུ་དག་དཀར་པོ། དབང་པོ་ལག་པ། སླེ་ཏྲེས། ཀཎྜ་ཀ་རི། ཨ་མྲའི་འབྲས་བུ་སྟེ་སྨན་ལྔ། ཁམས་ལྔ་དག་པ་རིགས་ལྔའི་རང་བཞིན་ཉི་མ། ཟླ་བ་ཆུ་ས་ཤ་ཆེན་གྱི་དྭངས་མ་སྟེ་བདུད་རྩི་ལྔ་རྣམས་ཆ་མཉམ་པའི་ཆུས་སྲད་བུ་སྤངས་ནས་ཐིག་འདེབས་པར་འདོད་ཅིང༌། ཚོན་བཀྱེ་བའི་དཀྱིལ་འཁོར་དེ་སློབ་དཔོན་གྱི་ཕྱག་མཐིལ་དུ་བཞག་ནས། དེའི་ཕྱཽགས་མཚམས་སུ་མཆོད་པས་བསྐོར་ནས་དཀྱིལ་འཁོར་བསྒྲུབ་པའི་བར་དུ་བྱས་ཏེ་དབང་བསྐུར་བར་བཞེད་པ་ནི། གཞུང་འདིའི་དགོངས་པ་མ་ཡིན་ཏེ།

དེ་ལྟ་བུའི་དཀྱིལ་འཁོར་བྲི་བར་ཡང་མི་ནུས་ཤིང༌། གལ་ཏེ་ནུས་ནའང་དེར་དབང་བསྐུར་བ་ལ་ཡོན་ཏན་ལྷག་པོ་མེད་དེ། ཆུང་བས་ཡོད་ན་སྐུ་གཟུགས་ལ་སོགས་པ་ཡང་ཤིན་ཏུ་ཆུང་བ་བསོད་ནམས་ཆེ་བར་ཐལ་བའི་ཕྱིར་དང༌། བཅོས་མ་ནི་དབང་པོ་རྟུལ་པོའི་རིམ་པ་སྟེ། བདེ་མཆོག་ལས། རི་མོར་གནས་པའི་ལས་དང་ནི། ། ཐིག་ལ་ཚོན་དགྱེའི་རིམ་པ་དང༌། ། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་ལ་གནས་ པའོ། ། བཅོས་མ་གཉིས་ཀྱི་ངོ་བོ་གང༌། ། དེ་ནི་བསྒྲུབ་བྱའི་དཀྱིལ་འཁོར་ཏེ། ། མཁས་པའི་བསྒྲུབ་བྱར་དེ་མི་འདོད། ། ཅེས་གསུངས་པས། འདིར་ཡང་ཚུལ་མཐུན་ཏེ། རང་བཞིན་ལུས་ཀྱི་དཀྱིལ་འཁོར་དུ་དབང་བསྐུར་བ་ཡིན་ནོ། ། བཞི་པ་ཇི་ལྟར་བྲི་བ་ནི་ཡུམ་མཁའི་རང་བཞིན་གཞལ་ཡས་ཁང་གི་རྣམ་པར་གནས་པ་དེ་ཉིད་གསལ་བར་བྱེད་པ་སྟེ། དབུས་སུ་ལྟེ༵་བ༵་རྩི༵བས་ད༵ང་ལྡ༵ན་པ༵་ཡི༵་ངོ་བོ་བྷ་གའི་ནང་གི་རྩ་འདབ་བཞིའོ། ། དེའི་རྩི༵བས་བཞི༵་པའི་འཁོ༵ར་ལོ༵་མུ༵་ཁྱུད༵་དང་བཅ༵ས་པ་དེའི་ཕྱི་རོལ་གྱི་དབྱིབས་གྲུ༵་ཆ༵ད་བཞི༵་དང་༵གྲུ་༵བ༵ཞི་པ༵་ཡི༵་རྣམ་པ་ཅན་གྱི་བ༵ར་ཁྱམ༵ས་པདྨའི་སྒོ༵་ཁྱུད༵་ལྡན༵་པ༵་ལ་དེ་ལྟར༵་གསལ་བར་བྱའོ༵། ། ལྔ་པ་མཚན་མ་དགོད་པ་ནི་ལྷའི་གནས་དེར་སྙིགས་མ་དཀར་དམར་གྱི་ངོ་བོ་མཚོན་པ་སེ༵ན་ཟླུམ༵་ཙ༵མ་གྱི༵་ཉི༵་ཟླའི༵་གདན་ལ༵་སྲན་མའི་གའུ་ཕྱེད་པ་ཙ༵་ན༵འི་འབྲུ༵་ཙ༵མ་གྱི་པ༵དྨའི༵་གད༵ན་གྱི་སྟེང་དུ་ཤིན་ཏུ་དྭངས་མ་ཡུང༵ས་འབྲུ༵་ཙ༵མ་གྱི༵་ངོ་བོ་ཡི༵་གེ༵འི་རྣམ་པ་ཧཱུྃ་དུ་གསལ་བ་ལ༵ས་རང་བཞིན་གཉིས་སུ་མེད་པའི་ཕྱག༵་རྒྱ༵་རྡོ་རྗེ་ཏིལ༵་འབྲུ༵་ཙ༵མ་དུ༵་བྲི༵་པ་སྟེ་གསལ་གདབ་བོ། ། གཉིས་པ་མཆོད་པ་ནི། ཕྱག་རྒྱའི་གཡོན་ཕྱོགས་སུ་དམིགས་པའི་རྟེན་ཡོད་དམ་མེད་ཀྱང་རུང་སྟེ་ཚོགས་དང་མཆོད་པས་བརྒྱན་པར་བྱ་བ་ཡང༌། ཁ་དོག་བསྒྱུར་བའི་གོས་བཅོ༵ས་བུའི༵་རྣམ་པ་དར་དང་རས༵་ནི༵་སྣ༵་ཚོ༵གས་པ་དང༵༌། དབུ་རྒྱན་མགུལ་རྒྱན༵་ལ་སོགས་པའི་རྒྱན་སྣ་ཚོགས་དང༌།

དོ་ཤལ་དང་དྲྭ་ཕྱེད་ལ་སོགས་པའི་འཕྲེང༵་བ་སྣ་ཚོགས་དང༌། ཇ་དང་ཆང་ལ་སོགས་པའི་བཏུང༵་བ་སྣ་ཚོགས་དང༵༌། ཤ་དང་ཐུད་དང་ཕྲུམ་ལ་སོགས་པའི་བྲོ༵་བས༵་བསྐོར༵་ཅིང༌། ཤིན་ཏུ་སྙན་པའི་གླུ༵་དང་བསྟོད་པའི་ཚིག༵་མཛེས་པར་བྱེད་པའི་སྐྱེ་བོས་རྐང་པའི་བྲོ༵་དང་ལག་པའི་གར༵་བསྒྱུར་ཅིང༌། དུང་དང་ཆ་ལང་དང་པི་ཝང་དང་གླིང་བུ་དང་གདུགས་དང་རྒྱལ་མཚན་ལ་སོགས་པའི་རོ༵ལ་མོ༵འི་སྤྲིན༵་ཕུང༵་བསམ་གྱིས་མི་ཁྱབ་པའི་ཚོ༵གས་ཀྱིས༵་རབ༵་ཏུ༵་མཆོ༵ད་ཅིང༌། གཞན་ཡང་མཆོད་པའི་རྐྱེན་དུ་གྱུར་པའི་ཡུམ༵་ད༵ང་ཡིད་འཇོ༵་བར་བྱེད་པའི་དགའ་མ༵་དང་ན་ཚོད་གཞོན་ནུར་གྱུར་པའི་སེ༵མས་མ༵་ཡི༵ས་རོལ་པའི་དགའ་བ་བསྐྱེད་པ་དང༌། རེག་བྱའི་དགའ་བ་བསྐྱེད་པ་དང༌། མིག་གི་དགའ་བ་བསྐྱེད་པ་སྟེ་རྣམ་གསུམ་པོ་ཇི༵་ལྟར༵་འདོད༵་པའི༵་ལ༵ས་བཞི༵ན་མཆོ༵ད་པས་བརྒྱན་པར་བྱའོ། ། སྐབས་འདིའི་མཆོད་པའི་གཙོ་བོ་ནི་བདེ་བ་སྟེར་བར་བྱེད་པའི་ཡུམ་ཕྱི་ནང་གསང་བ་གསུམ་གྱི་ཡུལ་རྣམས་ཡིན་པར་བཞེད་དོ། ། གཉིས་པ་སྦྱིན་སྲེག་གི་ལས་ལ་གཉིས་ལས། དང་པོ་ལས་བཞིའི་སྦྱིན་སྲེག་སྤྱིར་བསྟན་པ་ནི། ལས་བཞིའི་རིམ་པས་ཐབ་ཁུང་གི་དབྱི༵བས་ཀྱང་ཟླུམ་པོ་ལ་སོགས་པ་དང༵༌། ཁ༵་དོག༵་ཀྱང་དཀར་པོ་ལ་སོགས་པ་སོ་སོའི་མཚ༵ན་ཉིད་ཚང་བ་དང་ལྡ༵ན་པ༵ར་མེ་ལྷའི་རང་བཞིན་མཆོད་སྦྱིན་གསོལ་བའི་ཞལ༵་དུ༵་གྱུར༵་པའི༵་ལྟོ་བར་འཇིག་རྟེན་ལས་འདས་པའི་མེ༵་ལྷ་བོ༵ས་ཏེ་སྤྱན་དྲངས་ལ༵་ཞོ་ཟན་དང་མར་ཁུ་ལ་སོགས་པ་བཟ༵འ་བཏུང༵་བྲོ༵་བ༵འི་ཚོ༵གས་རྣམ༵ས་ཀྱིས༵་མཆོད་ཅིང༌། ཞིབ་ལ་ཏིལ། རྒྱས་པ་ལ་རིན་པོ་ཆེ་ལ་སོགས་པ་ལས༵་བཞིའི༵་མཆོད༵་པ༵་སོ་སོའི་སྔགས་དང་ཏིང་ངེ་འཛིན་གྱིས་ར༵བ་ཏུ༵་སྦྱིན༵་པར་བྱའོ། ། གཉིས་པ་ཁྲོ་བོའི་སྦྱིན་སྲེག་བྱེ་བྲག་ཏུ་བཤད་པ་ནི། ཞི་བའི་སྦྱིན་སྲེག་ཇི་ལྟ་བར་ཁྲོ༵་བོ༵འི་དཀྱི༵ལ་འཁོ༵ར་དུ་ཡང་ཐབ་དང་ལྷའི་མཚན་ཉིད་ལ་སོགས་པ་དེ༵་བཞི༵ན་དུ་བྱ་སྟེ༵།

ཏིང་ངེ་འཛིན་ལ་སོགས་པའི་གནད་ཤི༵ན་ཏུ་༵ཕྲ༵་ཞིང་ཟབ་མོ་རྣམས་ལ༵་རབ་ཏུ་སྦྱང༵ས་པ༵་ཡི༵ས་རྣལ་འབྱོར་པས། ལྷའི་དཀྱིལ་འཁོར་བས༵མ་ཡ༵ས་ད༵ག་ལ༵འང༵་ཆོ་གའི་རིམ་པ་དེ༵་ཁོ་ན་བཞི༵ན་དུ་སྦྱིན་སྲེག་གིས་མཉེས་པར་བྱའོ༵། ། དེའང་ལྷ་གང་གི་དཀྱིལ་འཁོར་ལ་ལས་གང་གིས་སྦྱིན་སྲེག་ཇི་ལྟར་བྱེད་པའི་ཚུལ་རྣམས་ནི་གནས་སྐབས་དང་སྦྱར་བའི་རང་གི་རི༵ག་པ༵ས་ལེགས་པར་དཔ༵གས་པ༵་དེ་ཙ༵མ་དུ༵་བྱའོ༵། ། གཉིས་པ་སྣང་ལ་རང་བཞིན་མེད་པའི་མཆོད་པ་འབུལ་བ་ལ་གཉིས་ཏེ། ཏིང་ངེ་འཛིན་ཡིད་ཀྱི་མཆོད་པ་དང༌། གསང་བ་བདེ་བ་ཆེན་པོའི་མཆོད་པའོ། ། དང་པོ་ལ་གཉིས་ཏེ། ཀུན་རྫོབ་སྒྱུ་མའི་མཆོད་པ་དང༌། དེའི་རྫོགས་རིམ་དོན་དམ་པ་ཡེ་ཤེས་ཀྱི་མཆོད་པའོ། ། དང་པོ་ལ་གཉིས་ལས། ཏིང་ངེ་འཛིན་གྱི་མཆོད་སྤྲིན་བཀོད་པ་ནི་དཀྱིལ་འཁོར་ལ་ཡིད་སྤྲུལ་གྱིས་ཇི་ལྟར་མཆོ༵ད་པ༵འི་ཕྱག༵་རྒྱ༵་ཆེ༵ན་པོ༵་ནི༵་རང་གི་སེམ༵ས་ཀྱི༵་བཀོད་པའི་ཡི༵ད་བཞི༵ན་གྱི་ནོར་བུའི་སྤྲིན༵་ཕུང་འཁྲིགས་པའི་ཚོག༵ས་ཀྱི༵ས་ཕྱོག༵ས་བཅུ༵འི་འཇིག་རྟེན་གྱི་ཁམས་ཐམ༵ས་ཅ༵ད་སང༵ས་རྒྱས༵་ཀྱི་ཞིང༵་ཁམས་རྣམ་པར་དག་པ་རིན་པོ་ཆེ་སྣ་ཚོགས་ཀྱི་རང་བཞིན་རྒྱན་སྟུག་པོ་བཀོད་པའི་ཞིང་ཁམས་ལྟ་བུར་བྷྲཱུྃ་གྱིས་གསལ་གདབ་བོ། ། དེའང་རྒྱན་དང་བཀོད་པའི་བྱེ་བྲག་བསམ་གྱིས་མི་ཁྱབ་ཅིང་ཡིད་དུ་འོང་བས་མཛེས་པར་སྤྲས་ཤིང༌། མཉེ༵ན་ལ་འཇ༵མ་ཞིང་རེ༵ག་ན༵་བདེ༵་བ༵འི་རང་བཞིན་རྒྱུ་སྣ༵་ཚོ༵གས་རི༵ན་པོ༵་ཆེ༵་ཡི༵་ས་གཞི༵་ཁོད་སྙོམས་པ་ལ། རིན་པོ་ཆེ་སྣ་ཚོགས་ཀྱིས་མིག་མང་རིས་སུ་མཛེ༵ས་པ༵ར་བྲི༵ས་ཤི༵ང་ལྷའི་ནོར་བུ་སྣ་ཚོགས་ཀྱིས་ཚོམ་བུ་རབ་ཏུ་བརྒྱན་པས་ཕྱོགས་བཅུ་ཀུན་ཏུ་འཁྱིལ་བར་སྤྲས༵་པ༵་ད༵ང་ཏྲཱཾ་ལས་འདོད་དགུ་ཀུན༵་འབྱུང༵་བའི་རིན༵་ཅེ༵ན་སྣ་བདུན་གྱི་ཕུང༵་པོ༵་འོད་ཟེར་གྱི་དྲྭ་བ་འབ༵ར་བའི་རི་བོ་ལྷུན་སྟུག་པ་དང༌། ཁྃ་ལས་མཚོ་དང་ལྡེང་ཀ་ལ་སོགས་ཁ་དོག་མཛེས་ཤིང་དབྱི༵བས་ལེ༵གས་པའི་པདྨའི་རྫི༵ང་བུ༵་རོ་བྲོ༵་བའི་མཆོ༵ག་བསི༵ལ་བ་ལ་སོགས་པ་ཡན་ལག་བརྒྱད་ལྡན་གྱི་ཆུས་ཡོངས་སུ་གང་བ་མེ་ཏོག་གིས་ཁེབས་ཤིང་བྱ་སྐད་སྙན་པར་སྒྲོགས་པའོ།

། བརྒྱད་ལྡན་ནི་འདུལ་བ་ལུང་ལས། ཡང་དང་དྲོ་དང་འཇམ་པ་དང༌། ། དངས་དང་བསིལ་དང་རྙོག་པ་མེད། ། འཐུང་ན་ལྟོ་ལ་མི་གནོད་ དང༌། ། མགྲིན་པ་ལའང་མི་གནོད་པ། ། འདི་དག་ཡན་ལག་བརྒྱད་ལྡན་ཆུ། ། ཞེས་སོ། ། བྷྲཱྃ་ལས་རི༵ན་པོ་ཆེ༵འི་ཁང༵་པ༵་དབྱིབས་དང་ཁ་དོག་དང་བཀོད་པའི་བྱེ་བྲག་སྣ༵་ཚོ༵གས་པས་བརྒྱན་པ་རབ་ཏུ་མང་པོ་དང༵༌། ཨོཾ་ལས་སྐྱེད་མོས་ཚལ་གྱི་གཞིར་རིན་པོ་ཆེའི་རྒྱན༵་འཕྲེང་དང༵་ལྷའི་དཔ༵ག་བས༵མ་གྱི་ཤིང་ལྗོན༵་པ༵འི་ཚ༵ལ་གོས་དང་ནོར་བུ་སྣ་ཚོགས་ཀྱི་དྲྭ་བས་དཔྱངས་པ་དང༌། ཧྲཱིཿལས་སྒྲ་སྐད་ཐམས་ཅད་གླུ༵་དབྱ༵ངས་སྙན་པ་དང༌། བསྟོད་པ་དང་ཤིས་པ་བརྗོད་པ་ལ་སོགས་པའི་ཚིག༵ས་སུ༵་བཅ༵ད་པ༵འི་སྒྲ༵་རང་འབྱུང་བ་དང༌། ཨྃ་ལས་གོས་ཀྱི་རྣམ་པ་དང་མཆོད་པའྀ་ཡོ་བྱད་བླ༵་རེ༵་དང་རྒྱལ༵་མཚ༵ན་དང་གདུགས་དང་སྟོད་གཡོགས་སྨད་གཡོགས་ལ་སོགས་པའི་ན༵་བཟ༵འ་སྣ་ཚོགས་དང༵༌། ཏྲཱྃ་ལས་དབུ་རྒྱན་དང་མགུལ་རྒྱན་དང་དོ༵་ཤལ༵་དང་དཔུང༵་རྒྱན༵་དང་སེ༵་མོ༵་དོ༵་ལ་སོགས་པ་རྒྱན་གྱི་བྱེ་བྲག་བསམ་གྱིས་མི་ཁྱབ་པ་དང༌། ཨོཾ་ལས་རོ་མཆོག་བརྒྱ་དང་ལྡན་པའི་བཟ༵འ་བ་སྣ་ཚོགས་དང༵༌། བདུད་རྩིའི་བཏུང༵་བ་ཞིམ་པོ་དང༌། གོས་ཟུངས་རིན་པོ་ཆེ་སྣ་ཚོགས་ཀྱིས་སྤྲས་པའི༵་བསྒོ་བ་སྣ་ཚོག༵ས་པ་རྣམ༵ས་དང༵༌། ཧཱུྃ་ལས་སེམས་ཅན་ཐམས་ཅད་ཀྱི་ལུས་དང་རང་རང༵་ལ༵་ཇི་ལྟར་འོས་པའི་གོས་དང་རྒྱན་ལ་སོགས་པས་མཛེ༵ས་པ༵ར་བརྒྱན༵་པ༵་ཡི༵་ལྷ༵་དང་༵ལྷ༵་མོ༵འི་རང་བཞིན་རྡུལ༵་ཕྲ་བ་སྙེད༵་ཀྱི༵་གྲངས་དང་མཉམ་པར་གྱུར་པ་ཐམས་ཅད་ཀྱིས་རྐང་པའི་བྲོ༵་དང་ལག་པའི་ག༵ར་དང་རོལ་མོའི་གླུ་དབྱངས་ལ༵་སོག༵ས་པ་བས༵མ་ཡ༵ས་ཀྱིས༵་མཉེས་པར་བྱས་པའོ། ། དེ་ལྟ་བུའི་མཆོད་པའི་སྤྲིན་གྱིས་ཕྱོག༵ས་བཅུའི་ནམ༵་མཁའི༵་ཁམ༵ས་ཇི་སྙེད་པ་ཐམས་ཅད་ཡོངས་སུ་བཀ༵ང་ན༵ས་འཁོར་བ་དང་མྱ་ངན་ལས་འདས་པའི་དབྱིངས་ཀྱིས་བསྡུས་པའི་གཞི་ལམ་འབྲས་བུའི་དཀྱི༵ལ་འཁོ༵ར་དུ་གྱུར་ཏོ་ཅོག་ཀུན༵་ལ༵་མཆོད་སྤྲིན་དེ་དག་གིས་རེ་རེ་ཞིང་རྒྱས༵་པ༵ར་དབུ༵ལ་བའོ།

། གཉིས་པ་ཚུལ་ཇི་ལྟར་དབུལ་བ་ནི་སྐལ༵་ལྡན༵་རྣལ་འབྱོར་པའི་ཏིང་ངེ་འཛིན་མི་གསལ་བ་དང་གས༵ལ་བ༵འི་ཁྱད༵་པ༵ར་གྱི༵ས་རིམ༵་གྱི༵ས་སམ། ཡང༵་ན༵་ཅི༵ག་གྱུར༵་དུ༵་གསལ་ལམ་གྱིས་རྒྱ་ཆེ་བ་ཆོ༵ས་ཀྱི༵་དབྱིང༵ས་ད༵ང་མཉ༵མ་པར་སྦྱོར༵་ཞིང༵་འབུལ་ལོ། ། གཉིས་པ་དེའི་རྫོགས་རིམ་དོན་དམ་ཡེ་ཤེས་ཀྱི་མཆོད་པ་ནི། ཏིང་ངེ་འཛིན་གྱི་མཆོད་པ་ལ་དངོས་ཞེན་སྤོང་བའི་ཕྱིར་མཆོད་སྤྲིན་དེ་དག་ཀྱང་རང་གི་སེམས་ཙམ་ལས་གང་དུའང་གྲུབ་པ་མེད་ལ་སེམས་དེ་ཡང་ནམ་མཁའ་ལྟ་བུའི་རང་བཞིན་གང་ནའང་མི་གནས་ཤིང་སྤྲོས་པའི་མཐའ་ཐམས་ཅད་དང་བྲལ་བའི་ངང་ལ་མཆོད་བྱ་དང་མཆོད་བྱེད་དང་མཆོད་པ་གསུམ་གའི་ངོ་བོ་མ་གྲུབ་པའི་ཚུལ་གྱིས་མཆོ༵ད་པ༵འི་ཕྱག༵་རྒྱ༵་ཆེ༵ན་པོ༵ར་བསྒོ༵མ་པར་བྱའོ། ། དེའང་བློ་རབ་ཀྱིས་མཆོད་དུས་ཉིད་ནས་དེ་ལྟར་བསྒོམ་ཞིང་འཛིན་ཞེན་མེད་པར་བྱས་ལ།

 དམན་པས་རྗེས་ལ་མི་དམིགས་པའི་ངང་ལ་བཞག་གོ ། འདི་ནི་མཆོད་པའི་མཆོག་སྟེ། དཀོན་ཅོག་ཏ་ལ་ལའི་མདོ་ལས། གང་ལ་མཆོད་པ་ནམ་མཁའ་འདྲར་ཤེས་ཤིང༌། ། གང་གིས་མི་དམིགས་གང་དུའང་འཛིན་པ་མེད། ། དེ་ནི་མཆོད་པ་ཀུན་གྱི་དམ་པ་སྟེ། ། ཡེ་ཤེས་གཞལ་མེད་བསམ་ཡས་རབ་འཐོབ་འགྱུར། ། ཞེས་སོ། ། གཉིས་པ་གསང་བ་བདེ་བ་ཆེན་པོའི་མཆོད་པ་ལ་གཉིས་ཏེ། ཐབས་བདེ་བ་ཆེན་པོའི་མཆོད་པ་དང༌། ཤེས་རབ་མཐའ་གཉིས་ལ་མི་གནས་པའི་མཆོད་པའོ། ། དང་པོ་ལ་གཉིས་ཏེ། མཆོད་པ་དངོས་དང༌། དེའི་ཕན་ཡོན་བསྟན་པའོ། ། དང་པོ་ནི། ལས་ཀྱི་ཕྱག་རྒྱ་ཤེས་རབ་དང་ཏིང་ངེ་འཛིན་གས༵ལ་བར་ལྡན༵་མའམ་དེ་དང་མི་ལྡན་ན་རྣལ་འབྱོར་པས་ལྷར་བསྐྱེད་ཅིང་མཁའ་གསང་བྱིན༵་གྱིས་བརླབ༵་པ་ལ༵་སོགས་པའི་ཆོ་གས་བྱིན་གྱིས་བརླབས་ལ། པདྨའི་རྩེར་ཡུངས་འབྲུ་ཙམ་གྱི་དངས་མ་དཀར་དམར་དཀྱིལ་འཁོར་དུ་བསྐྱེད་དེ། སྟོང༵་གསུ༵མ་གྱི་འཇིག་རྟེན་ཐམས་ཅད་འཕགས་པའི་རྫུ་འཕྲུལ་གྱིས་ཡུངས་འབྲུར༵་གཞུག༵་ཅིང་ཚུད་པར་བྱིན་གྱིས་བརླབས་པས་སྟོང་གསུམ་ཆུང་དུ་མི་འགྲོ་ཡུངས་འབྲུ་ཆེར་མི་འགྲོ་བའི་ཚུལ༵་དུ༵་པདྨའི་ཁྱམས་རྟེན་གྱི་དཀྱིལ་འཁོར་ཆེར་མི་འགྲོ་ཡེ་ཤེས་པ་ཆུང་དུ་མི་འགྲོ་བའི་ཆོས་ཀྱི་དབྱིང༵ས་ནས༵་རྒྱལ་བའི་དཀྱིལ༵་འཁོ༵ར་དཔག་ཏུ་མེད་པ་པདྨའི་ཁྱམས་སུ་སྤྱན༵་དྲང༵ས་ཤིང་བསྟིམ་ལ། སྦྱོར་བའི་བརྡས་བསྐུལ་ཏེ་རོལ་པའི་བདེ་བས་མཆོད༵་པར་ བྱའོ། ། དེས་དཀྱིལ་འཁོར་གྱི་ལྷ་རྣམས་མཉེ༵ས་ན༵ས་དངོས་གྲུབ༵་ཆེན་པོ་བསམ་གྱིས་མི་ཁྱབ་པ༵འི་དམ༵་ཚི༵ག་མཆོ༵ག་གི་གོ་འཕང་ཐོབ་པར་བསམ་མོ། ། དེ་ནི་སྔར་དཀྱིལ་འཁོར་བཀོད་པ་སོར་བཞི་ལ་ཡེ་ཤེས་པ་གཞུག་ཅིང་དབང་བསྐུར་བའི་སྔོན་དུ་བསྙེན་བསྒྲུབ་བྱ་བའི་རིམ་པ་འང་གསལ་བར་བསྟན་ཏོ། ། གཉིས་པ་དེའི་ཕན་ཡོན་ལ་གཉིས་ཏེ། གནས་སྐབས་དང༌། མཐར་ཐུག་གོ ། དང་པོ་ལ་གཉིས་ལས་སངས་རྒྱས་ཐམས་ཅད་མཉེས་པ་ནི། བདེ་བའི་བད༵ག་ཉིད༵་ཆེ༵ན་པོ༵ས་ཡུམ་མཁའི་དཀྱིལ་འཁོར་ལ་མཆོ༵ད་པ༵་ཡི༵ས་ཕྱོགས་བཅུ་དུས་བཞིའི་སང༵ས་རྒྱས༵་ཀྱི་དཀྱི༵ལ་འཁོ༵ར་མ༵་ལུས༵་པ་ཐམས་ཅད་མཉེས༵་པར་འགྱུར་རོ།

། ཡང་བདག་ཉིད་ཆེན་པོ་རང་རིག་པའི་ཡེ་ཤེས་ལ་རོལ་པའི་བདེ་བས་མཆོད་པ་ཡིས་ཁམས་དང་སྐྱེ་མཆེད་ཡེ་ནས་སངས་རྒྱས་པའི་དཀྱིལ་འཁོར་བཞི་བཅུ་རྩ་གཉིས་ལ་སོགས་པའི་ལྷ་རྣམས་མཉེས་པར་འགྱུར་རོ། ། ཡང་ཡབ་ཀྱིས་ཡུམ། ཡུམ་གྱིས་ཡབ་ལ་བདག་ཉིད་ཆེན་པོའི་མཆོད་རྫས་དེས་མཆོད་པས་ཐབས་དང་ཤེས་རབ་ཀྱི་ལྷ་རྣམས་མཉེས་པར་འགྱུར་བ་སྟེ་ཕྱི་ནང་གསང་བ་གསུམ་དུ་ཤེས་པར་བྱའོ། ། འགྲོ་བ་ཐམས་ཅད་ཚིམས་པ་ནི། དེ་ལྟར་བདེ་བའི་རོལ་པས་ལུས་སྣང་བའི་གྲོང་ཁྱེར་འདོད་པའི་སྲིད་པ་ངག་ཕྱེད་སྣང་གི་གྲོང་ཁྱེར་གཟུགས་ཀྱི་སྲིད་པ་ཡིད་མི་སྣང་བའི་གྲོང་ཁྱེར་གཟུགས་མེད་པའི་སྲིད༵་པ་གསུམ༵་གྱིས་བསྡུས་པའི་ཚོར་བ་དང་རྟོག་ཚོགས་ཀྱི་འགྲོ༵་བ༵་ཐམ༵ས་ཅ༵ད་ལ༵་ཡེ་ཤེས་ཆེན་པོའི་དགའ༵་བ༵་བཞི་དང་གཉིས་སུ་མེད་པའི་ཆོས་ཉིད་བཞི་དང་སྤྲོས་པ་དང་བྲལ་བའི་འོད་གསལ་ཆེ༵ན་པོ༵ས་ཁྱབ༵་པ༵ར་འགྱུར༵་རོ། ། ཆོས་ཉིད་བཞི་ནི་ལུས་གཉིས་སུ་མེད་པའི་ཆོས་ཉིད་ཡབ་དང་ཡུམ་དུ་འཛིན་པ་མེད་པས་གཟུང་འཛིན་མཐའ་དག་ལས་གྲོལ་བ་དང༌། ངག་གཉིས་སུ་མེད་པའི་ཆོས་ཉིད་བརྗོད་དུ་མེད་པས་སྤྲོས་པ་དང་ཞེན་པ་ཀུན་ལས་གྲོལ་བ་དང༌། ཡིད་གཉིས་སུ་མེད་པའི་ཆོས་ཉིད་རྟོག་ཚོགས་བདེ་བ་ཆེན་པཽར་གྲོལ་བས་རང་བཞིན་ཆོས་སྐུའི་ངོ་བོ་མཐོང་བ་དང༌། ཡེ་ཤེས་གཉིས་སུ་མེད་པའི་ཆོས་ཉིད་བདེ་བའི་ངང་ལ་འཛིན་མེད་ཆེན་པོར་གནས་པས་འོད་གསལ་གྱི་འཁོར་ལོ་རྒྱུན་མི་འཆད་པའོ། ། འོད་གསལ་བཞི་ནི་དེའི་ཚེ་བདེ་བའི་འོད་གསལ་སྒོ་གསུམ་དགའ་བས་ཁྱབ་པས་སྣང་སྲིད་དགའ་བདེར་ཤར་བ་དང༌། གསལ་བའི་འོད་གསལ་བདེ་བའི་ངང་ལས་སེམས་ཀྱི་ངོ་བོ་རང་གསལ་ཐབས་ཤེས་སུ་སྣང་བ་མ་འགགས་པ་དང༌། མི་རྟོག་པའི་འོད་གསལ་ཕྲ་རགས་སུ་ཞེན་པའི་བྱུང་ཚོར་ནུབ་པས་གང་ལའང་མི་འཕྲོ་བར་རྟོག་མེད་དུ་གནས་པ་དང༌། བསམ་གྱིས་མི་ཁྱབ་པའི་འོད་གསལ་ཆོས་ཉིད་ཀྱི་ངང་ལས་རྟགས་བཅུའི་སྣང་བ་ཤར་བའོ།

། རྟགས་བཅུ་ནི་རླུང་སེམས་དབུ་མར་ཚུད་པས་དབྱིངས་དང་ཡེ་ཤེས་རོ་གཅིག་ཏུ་གྱུར་པའི་རྟགས་སུ། དུ་བ་དང༌། སྨིག་རྒྱུ་དང༌། སྤྲིན་དང༌། མེ་ཁྱེར་དང༌། ཉི་མ་དང༌། ཟླ་བ་དང༌། རིན་པོ་ཆེ་འབར་བ་དང༌། སྒྲ་གཅན་དང༌། སྐར་མ་དང༌། འོད་ཟེར་གྱི་སྣང་བ་ལྟ་བུ་འབྱུང་བའོ། ། རྒྱུད་སྡེ་གཞན་ལས་ཀྱང་དེ་དང་ཅུང་ཟད་མི་འདྲ་བའི་རྟགས་བཅུ་བཤད་དོ། ། གཉིས་པ་མཐར་ཐུག་གི་འབྲས་བུ་སངས་རྒྱས་ཐོབ་པ་ནི་སྒྱུ༵་འཕྲུལ༵་དྲ༵་བ༵་ཐབས་དང་ཤེས་རབ་ཀྱི་ཏིང་ངེ་འཛིན་རྟགས་བཅུས་མཚོན་པ་དེ་ཉིད་གོམས་པ་རབ་ཏུ་བརྟན༵་པ༵་ལས་བྱུང་བ་དེ་ཡི༵ས་འབྲས་བུ་ཕྱོག༵ས་བཅུ༵་དུས༵་བཞི༵ར་གཤེ༵གས་པ༵་ཡི༵་སང༵ས་རྒྱས༵་ཀྱི་དཀྱི༵ལ་འཁོ༵ར་མ༵་ལུས༵་པའི་རང་བཞིན་དང༵༌། ཁམས༵་གསུམ༵་གྱི་འགྲོ༵་བ་རྣམས་ལ་ཐུགས་རྗེས་གཟིགས་པའི་ཡེ་ཤེས་དམ་པ་མངོ༵ན་དུ༵་འགྱུར༵་རོ། ། ཡང་ན་སངས་རྒྱས་ཐམས་ཅད་ཀྱི་དཀྱིལ་འཁོར་ཕུང་པོ་ཁམས་དང་སྐྱེ་མཆེད་ལྷར་གསལ་བ་མཐར་ཐུག་པ་དང༌། སྒོ་གསུམ་སྐུ་གསུང་ཐུགས་ཀྱི་ངོ་བོར་འཁོར་ལོ་མངོན་དུ་འགྱུར་བ་ཞེས་བྱའོ། ། གཉིས་པ་ཤེས་རབ་མཐའ་གཉིས་ལ་མི་གནས་པའི་མཆོད་པ་ནི། དེ་ལྟར་ཡབ་ཡུམ་གཉིས་སུ་མེད་པར་སྙོམས་པར་ཞུགས་པའི་ཉོན་མོངས་པའི་འཛིན་ཞེན་དང་ཐ་མལ་གྱི་རྣམ་རྟོག་རང་སར་དག་པར་བྱ་བའི་ཕྱིར། རང་དང་ཡུམ་གྱི་ལུས༵་དང་ང༵ག་དང་སེམ༵ས་དང༵་བདེ་བས་མཚོན་པའི་ཕྱི་ནང་གི་ཆོ༵ས་ཐམ༵ས་ཅ༵ད་ཀྱི་རང་བཞིན་གཟུང་བའི་ཡུལ་གང༵་ན༵འང་མི༵་གན༵ས་ཤིང་འཛིན་པའི་སེམས་གང་དུའང་མི༵་དམི༵གས་པ༵འི་ངང་ལས། མེད་བཞིན་དུ་སྣང་བ་མི༵ག་ཡོ༵ར་ལྟ་བུའི་ཚུལ༵་དུ༵་ཡབ་ཡུམ་གཉིས་སུ་མེད་པར་སྦྱོར༵་བ༵་ཡི༵ས་ཐབས་དང་ཤེས་རབ་གཉིས་སུ་མེད་པའི་དབྱིངས་སྐྱེ་བ་མེད་པའི་ནམ༵་མཁ༵འ་ལ༵་ནི༵་སེམས་ཉིད་འགགས་པ་མེད་པའི་ཡེ་ཤེས་ནམ༵་མཁ༵འ་བསྒོ༵མ་ཞིང་དབྱེར་མེད་པའི་ཆོས་ཉིད་དོན་གྱི་ངོ་བོར་མཉམ་པར་བཞག་ཅིང་རོལ་བར་བྱའོ། ། གསུམ་པ་འཇུག་ཅིང་དབང་བསྐུར་བའི་ཚུལ་ལ་གཉིས་ཏེ།

འཇུག་པ་དང༌། དབང་བསྐུར་བའོ། ། དང་པོ་ལ་གཉིས་ལས། སློབ་དཔོན་བདག་ཉིད་འཇུག་པ་ནི། དེ་བཞིན་ཉིད་ཀྱི་ཏིང་ངེ་འཛིན་བསྒོམ་པ་ནས་བཟུང་སྟེ་ཆོ་གའི་སྔོན་དུ་བྱ་དགོས་པ་ཀུན༵་བྱ༵ས་ནས་ཚོགས་དང་རྣལ་འབྱོར་གྱི་དབང༵་ཕྱུག༵་རྡོ་རྗེ་སློབ་དཔོན་ཉིད་ཏིང་ངེ་འཛིན་གྱི་རིག༵་པ༵ས་དཀྱིལ་འཁོར་དུ་སྔོན་ལ་འཇུག༵་པར་བྱའོ། ། སློབ་མ་འཇུག་པ་ནི། སློབ་དཔོན་ཞུགས་པ་དེ༵་ནས༵་སློབ༵་མ༵་རྣམས་འཇུག་པའི་ཆོས་བཅུ་བདུན་གྱིས་དཀྱིལ་འཁོར་དུ་གཞུག༵་པར༵་བྱའོ༵། ། གཉིས་པ་དབང་བསྐུར་བ་ལ་གཉིས་ཏེ། ཡོན་དབུལ་བ་དང༌། བློའི་རིམ་པ་དང་སྦྱར་ནས་དབང་བསྐུར་བ་དངོས་སོ། ། དང་པོ་ལ་གཉིས་ལས། ཡོན་དབུལ་བ་དངོས་ནི་འཇུག་པའི་ཆོས་རྣམས་ཚར་བའི་རྗེས་དེ༵་ནས༵་རིག༵ས་ཀྱི༵་བུ༵་སྐལ་བ་མཆོག༵་དང་ལྡན་པ་དེ༵ས་བླ་མ་ལ། རང་གི་འབྱོར་པ་ཐམས་ཅད་ཀྱིས་མཆོད་པར་བྱ་སྟེ། རྒྱལ༵་སྲིད༵་ཡུལ་འཁོར་དང་བཅས་པ་དང༵་ནི༵། རང༵་གི༵་ལུས༵་དང་བུ༵་དང༵་ཆུང༵་མ༵་དང་ནོར༵་གྱི༵་དབྱི༵ག་གསེར་དངུལ་ལ་སོགས་པའི་རིན་པོ་ཆེ་སྣ་ཚོགས་ཏེ། དེ་རྣམས་ཀྱི་གཉིས་གཉིས་ཡོད་ན་རབ༵་ཏུ༵་གཅེ༵ས་ཤོས་དེ་དང་མདོར་ན་རང་གི་ཡི༵ད་དུ་འོང་ཞིང་འཐ༵ད་པའི་དངོས་པོ་རྣམས་དབུལ༵་ལོ། ། གཉིས་པ་ཕན་ཡོན་ནི་རྣལ་འབྱོར་གྱི་དབང༵་ཕྱུག༵་རྡོ་རྗེ་སློབ་དཔོན་ལ་འདོད་པའི་ལོང༵ས་སྤྱོད༵་རྣམ་པ་ལྔས༵་མཆོད༵་ན༵་ཕྱོགས་བཅུ་དུས་བཞིའི་སངས་རྒྱས་ཀྱི་དཀྱི༵ལ་འཁོ༵ར་ཐམ༵ས་ཅ༵ད་མཆོ༵ད་པ༵་ཡི༵ན་ན། ཉེ༵་བ༵འི་དཀྱི༵ལ་འཁོ༵ར་ཡི་དམ་གྱི་ལྷ་མཆོད་པ་ལྟ་སྨོས༵་ཀྱང་ཅི༵་དགོ༵ས་ཏེ། དམ་ཚིག་རྣམ་པར་བཀོད་པའི་རྒྱུད་ལས། བླ་མ་རྡོ་རྗེ་འཛིན་མཆོད་ན། ། དཀྱིལ་འཁོར་ཐམས་ཅད་མཆོད་པ་སྟེ། ། ཉེ་བའི་དཀྱིལ་འཁོར་སྨོས་ཅི་དགོས། ། ཉེས་ཟད་དངོས་གྲུབ་མཆོག་ཐོབ་འགྱུར། ། ཞེས་སོ། ། དེས་དམ་ཚིག་དག་སྡོམ་པའི་ཉེས༵་པ༵་ཐམ༵ས་ཅ༵ད་ད༵ག་པ༵ར་འགྱུར༵་བ་ཁོ་ནའོ། ། གཉིས་པ་བློའི་རིམ་པ་དང་སྦྱར་ནས་དབང་བསྐུར་བ་དངོས་ནི།

དད༵་པ་དང་བརྩོན༵་པའི་བརྟུལ༵་ཞུག༵ས་རབ༵་ཏུ་རྟོགས་པའི་སྐལ་བ་ཡོད་པར་ཤེས་ན༵་དེ་ལ་ཕན༵་པའི༵་དབང༵་བཅུ༵་དང་ནུས༵་པའི༵་དབང༵་ལྔ་པོ་སློབ་དཔོན་གྱིས་ལྷག་པའི་སྙིང༵་རྗེས༵་སློབ་མའི་རྒྱུད་ཆུད༵་མ༵་ཟོ༵ས་པ༵ར་གཟུང༵་ཞིང་སྦྱིན་ནོ། ། གལ་ཏེ་སྐལ་བ་མེད་ན་མི་སྦྱིན་པའམ་ཕན་དབང་ཙམ་བསྐུར་གྱི་ནུས་དབང་མི་སྦྱིན་ཏེ། ཉེས་པ་ཆེན་པོར་འགྱུར་བའི་ཕྱིར་རོ། ། དེའང་ཡེ་ཤེས་བཀོད་པ་ཆེན་པོ་དམ་ཚིག་མཆོག་གི་རྒྱུད་ལས། སྣོད་དང་མི་ལྡན་སློབ་མ་ལ། ། དབང་བསྐུར་བྱས་ན་གཉིས་ཀ་ཕུང༌། ། ཞེས་སོ། ། འདིར་ཕྱིན་ཅི་ལོག་གི་ནགས་ཐིབས་པོ་ཆེ་ལོག་པར་ལྟ་བའི་མུན་པ་མི་བཟད་པས་འཐིབས་ཤིང༌། ཉོན་མོངས་པའི་ཆོམ་རྐུན་རབ་ཏུ་རྩེན་པས་དཀྲུགས་ཤིང༌། སངས་རྒྱས་ཀྱི་ཐུགས་རྗེ་ཉི་མའི་འོད་ཟེར་གྱིས་འཕྲིན་ལས་འཇུག་པའི་གོ་སྐབས་མེད་པ་ཁ་ཅིག་ན་རེ༑རྒྱུད་གཞན་ལས་དབང་བཞི་དང༌། དེ་ལས་ཕྱེ་བས་བཅུ་བཞིར་གསུངས་པ་དང༌། ཁྱེད་ཀྱི་འདིར་ཕན་པ་དང་ནུས་པའི་དབང་གཉིས་ལས་ཕྱེ་བའི་བཅོ་ལྔ་པོ་གྲངས་མི་མཐུན་པས། རྒྱུད་འདི་ཡང་དག་པ་མ་ཡིན་ནོ། ། ཞེས་ཟེར་རོ། ། ཀྱེ་མ། མ་ལ་སྐལ་བ་ངན་པ་ཁྱེད་ཅག་ལྟ་བུས་དབྱེ་བསྡུ་དང་དོན་གྱི་རིམ་པའང་ཁོང་དུ་མ་ཆུད་ཅིང་རྒྱུད་སྡེ་ཐ་དད་ཀྱི་དགོངས་པ་ཟབ་མོ་ལ་བློ་ཁ་མ་ཕྱོགས་པར་ཟད་དོ། ། དེ་ལྟ་བས་ན་རྣལ་འབྱོར་གྱི་རྒྱུད་ལས་བུམ་པ་དང༌། བརྟུལ་ཞུགས་དང༌། རྡོ་རྗེ་སློབ་དཔོན་གྱི་དབང་དང་གསུམ་དུ་གསུངས་ལ། ངན་སོང་སྦྱོང་བ་ནས་དབང་བཅུ་གཅིག་གམ་དབྱེ་ན་བཅུ་དགུར་གསུངས་པ་དང༌། དེ་ཉིད་འདུས་པ་དང་ཟླ་གསང་ཐིག་ལེའི་རྒྱུད་ལས་བུམ་པ་གསང་བ་ཤེས་རབ་ཡེ་ཤེས་གསུམ་དུ་གསུངས་པ་དང༌། མཉམ་སྦྱོར་ལས། སློབ་དཔོན་དང་སློབ་མའི་དབང་གཉིས་སུ་བསྡུས་པ་ཡོད་པས་རྒྱུད་ཡང་དག་པ་མ་ཡིན་པར་འགྱུར་རོ། ། དེ་དག་དོན་ལ་མཚུངས་པས་སྐྱོན་མེད་དོ་སྙམ་ན་འདི་ཡང་དོན་ལ་མཚུངས་པས་ཉེས་པ་ག་ལ་ཡོད། འདི་ནི་རྒྱུད་ཐམས་ཅད་ཀྱི་རྩ་བ་ཡིན་པས་རྒྱུད་གཞན་གྱི་དབང་བསྐུར་ཚུལ་ཐམས་ཅད་འདིར་འདུས་པ་ཡིན་ནོ།

། དེའང་བུམ་པའི་དབང་དངོས་སུ་གསུངས་ལ། དེ་ཉིད་མི་བསྐྱོད་པ་ཆུའི་དབང་བསྐུར་བ་ཡིན་ནོ། ། དབུ་རྒྱན་དང་ཅོད་པན་དང་མེ་ཏོག་ནི་རིན་ཅེན་འབྱུང་ལྡན་གྱི་དབང་ངོ༌། ། ཕྱག་རྒྱ་ནི་རྡོ་རྗེ་དང་དྲིལ་བུ་ལ་སོགས་པ་སྟེ་འོད་དཔག་མེད་དང་དོན་ཡོད་གྲུབ་པའོ། ། ནུས་དབང་གི་སྐབས་སུ་ཁྱོད་ནི་རྡོ་རྗེ་ལས་ཡིན་གྱིས་ཞེས་པ་ལ་སོགས་པས་རྣམ་པར་སྣང་མཛད་ཀྱི་དབང་བསྐུར་བ་ཡིན་ལ། བརྟུལ་ཞུགས་དང་ལུང་བསྟན་དབུགས་དབྱུང་ལ་སོགས་པ་ཐམས་ཅད་རྡོ་རྗེ་རྒྱལ་པོ་ལ་སོགས་པ་ནུས་པའི་དབང་གིས་བསྟན་པ་ཡིན་ནོ། ། གསང་བའི་དབང་ནི་དངོས་སུ་བསྟན་པས་ཤེས་རབ་ཡེ་ཤེས་དང༌། ཚིག་དབང་རིན་པོ་ཆེ་ནི་དེའི་ནང་གསེས་སུ་ཞར་ལ་བསྟན་པ་ཡིན་ནོ། ། དེ་བས་ན་རྒྱུད་སྡེ་དོན་མཐུན་པའི་ཕྱིར་ན་འདི་ལ་ཉེས་པ་ག་ལ་སྲིད། ཚུལ་འདི་ལྟ་བུ་ལ་སྨད་པས་མཐོང་བའི་ཆོས་ལ་ལྕེ་ལྐོག་མའི་འོག་ལ་དོན་པ་དང་འཆི་ཁར་མེ་ཡི་སྣང་བ་ཆེན་པོ་འབར་བས་དམྱལ་བར་འགྲོ་བའི་རྟགས་ཁྱད་པར་ཅན་རྣམས་ཁྱེད་ལས་གཞན་པ་སུ་ལ་འབྱུང་བ་སྲིད་དེ་བསྐལ་པ་དུ་མར་སྙིང་རྗེའི་འོས་སུ་གྱུར་པ་ཉིད་དོ། ། གཉིས་པ་ཡབ་ཀྱི་དཀྱིལ་འཁོར་དུ་དབང་བསྐུར་བ་ནི། ཡུམ་གྱི་དཀྱིལ་འཁོར་དུ་གསང་བ་དང་ཤེས་རབ་ཡེ་ཤེས་ཀྱི་དབང་བསྐུར་བ་དེ་ལས་གཞན་པའི་ཚུལ་ཡབ་ཀྱི་རྡོ་རྗེའི་རྩེ་ལས་དབང་བླང་བར་བསྟན་པ་ནི། ཡང༵་ན༵་ཡབ་ཀྱི་ཐལ༵་མོ༵་མཉམ་གཞག་གི་ཚུལ་གྱིས་རབ༵་ཏུ་བསྣོལ༵་ནས༵་ལྷའི་སྐུ་ཕྱག༵་རྒྱ༵་ཆེན༵་པོར༵་གསལ་བའི༵་དབ༵ང་མཛུབ་མོའི་བར་དུ་ནི༵་གུ་ཧྱ་བཛྲ་གྱི་དཀྱིལ༵་འཁོ༵ར་རིང་ཐུང་མཛུབ༵་གང༵་བའི་ཚད༵་དུ༵་ཡང༵་བདེ་བའི་ཐབས་ལ་མཁ༵ས་པས༵་དབང་བསྐུར་བའི་ཆོ༵་ག༵་བཞི༵ན་དུ༵་དངས་མས་བུ་ལ་དབང་བསྐུར་བར་བྱའོ༵། ། དེ་ནས་དབང་རྣམས་རྫོགས་པར་སྦྱིན་ནོ། ། འདིར་ཁ་ཅིག་ནུས་དབང་སྔོན་ལ་བསྐུར་ཞིང་ཕན་དབང་རྗེས་གནང་གི་ཚུལ་དུ་ཕྱི་ལ་བསྐུར་ཏེ་ཐམས་ཅད་གསང་དབང་ཁོ་ནའི་བསྐུར་བ་ནི་དབང་པོ་རྣོན་པོའི་དབང་དུ་བྱས་ལ།

རྡོ་རྗེ་ལས་རིམ་ནས་གཞན་བཞིན་རྟུལ་པོའི་དབང་དུ་བྱས་སོ་ཞེས་པའང་རིགས་པར་མ་མཐོང་སྟེ། འདི་ཉིད་ལས་ཀྱང༌། ཕན་པའི་དབང་དང་ནུས་པའི་དབང༌། ། སྙིང་རྗེས་ཆུད་མ་ཟོས་པར་གཟུང༌། ། ཞེས་ཕན་དབང་སྔོན་ལ་གསུངས་ཤིང༌། གོ་རིམ་ཀྱང་ཐོག་མར་བུམ་དབང་དང་དེ་ནས་གསང་དབང་དང་ཤེས་རབ་ཡེ་ཤེས་བཞི་པ་རྣམས་འབྱུང་བ་ཡིན་ནོ། ། གཉིས་པ་དམན་པ་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བའི་ཚུལ་ལ་གསུམ་སྟེ། དཀྱིལ་འཁོར་བྲི་བ། བསྒྲུབ་པ། བསྒྲུབ་པའི་འབྲས་བུའོ། ། དང་པོ་ལ་གསུམ་སྟེ། དཀྱིལ་འཁོར་ཆུང་ངུ༌། འབྲིང༌། ཆེན་པོ། བྲི་བའི་ཆོ་གའོ། ། དང་པོ་ལ་གཉིས་ལས། སའི་ཆོ་ག་ནི་རབ་མཆོག་གི་དཀྱིལ་འཁོར་དུ་དབང་བསྐུར་བ་ལས་ཚུལ་གཞན་ཡ༵ང་ན་༵ས༵་གཞི༵་སའི་ཆོ་གས་རབ༵་ཏུ་མཉམ༵་པ་ལ༵་བྲིའོ། ། དེའང་སྔར་མ་དག་པའི་ས་གཞི་ཕྱིས་དག་པར་བྱེད་པ་མ་ཡིན་ཏེ། ས་ཆུ་སྤྱན་དང་མཱ་མ་ཀཱི། ། ཞེས་པ་ལ་སོགས་པས་ཤེས་ལ། ཡེ་ནས་ས་སྦྱངས་ཟིན་པའི་ཕྱིས་གསལ་འདེབས་པའི་ཚུལ་གྱིས་སྦྱང་བ་ཡིན་ནོ། ། གཉིས་པ་འདྲི་བ་དངོས་ནི་གཟུགས་བརྙན་གྱི་དཀྱིལ༵་འཁོ༵ར་ཆུང་ངུའི་ཆུང་ངུ་ཁྲུ༵་ག༵ང་གི༵་ཚད༵་དུ༵་བྱ༵འོ། ། ཆུང་ངུའི་འབྲྀང་ཡང༵་ན༵་ལུས༵་གང༵་གི༵་ཚ༵ད་དུ༵་སྟེ༵་འདོམ་གང་ངོ༌། ། ཆུང་ངུའི་ཆེན་པོ་ཡ༵ང་ན༵་ལུས༵་ནི༵་གསུམ༵་གྱི༵་ཚ༵ད་ཙམ་ལ། མི་རུས་ལ་སོགས་པའི་ཕུར༵་བུ༵་ནི་དཀྱིལ་འཁོར་གྱི་དབུས་སུ་འགྱིང་ཕུར་སོར་བཞི་ལ་སོགས་པ་དང་བགེགས་བསྲུང་བའི་དོན་དུ་སོར་བཅོ་བརྒྱད་པ་ལ་སོགས་པའོ། ། ཆ་དབྱེ་བའི་དོན་དུ་རས་བལ་ལམ་པདྨའི་རྒྱུས་པའམ་དུར་ཁྲོད་ཀྱི་སྐྲ་ལ་སོགས་པའི་སྲ༵ད་བུ༵་ཁྲུན་དུ་དཀྱིལ་འཁོར་ཉིས་འགྱུར་ཡོད་པ་རིགས་ཐ་དད་མཚོན་པའི་དོན་དུ་ཁ་དོག་མ་འདྲེས་པའི་ཚོན༵་གྱི་ཕྱེ༵་མ་ལྔ་ལ་སོགས་པ་དང༵༌། ལས་བསྒྲུབ་པའི་དོན་དུ་གོས༵་དང༵་རྒྱན༵་བཟང་པོས་མཛེ༵ས་པ༵་ཡི༵ད་དུ་འོང་བའི་གྲོ༵གས་ལས་ཀྱི་ཕྱག་རྒྱ་ལོ་བཅུ་དྲུག་ལོན་ པའོ།

། དེ་ནས་སྲད་བུའི་སྣ་ནས་གྲོགས་དེས་བཟུང་ལ། ཡེ་ཤེས་ཀྱི་ཐིག༵་དང་ལས་ཀྱི་ཐིག་གཉིས་གདབ༵་པའི་ཆོ༵་ག༵་ཕུན༵་སུམ༵་ཚོ༵གས་པ་དཀྱིལ་འཁོར་གྱི་ལས་ལ་མཁ༵ས་པར་ལྡན༵་པ་ཆེན༵་པོ་རྡོ་རྗེ་སློབ་དཔོན་གྱིས༵་ལུས་སེམས་མ་གཡེངས་པར་རབ་ཏུ་བསྒྲིམ༵ས་ཏེ་བྱ༵འོ། ། གཉིས་པ་འབྲིང་ལ་གསུམ་ལས་འབྲིང་གི་ཆུང་ངུ་ཡང༵་ན༵་ཁྲུ༵་ནི༵་བཅུ༵་དྲུག༵་པ་དང༵༌། འབྲིང་གི་འབྲིང་ཁྲུ་ཉི༵་ཤུ༵་ཡོད་པའམ༵། འབྲིང་གི་ཆེན་པོ་ཁྲུ་ཉི༵་ཤུ༵་རྩ༵་ལྔ༵ར་བྱའོ༵། ། དེ་ལ་སྔ་མ་བཞིན་དུ་ཐིག་གདབ་པར་བྱ་སྟེ། ཐིག་ཚོན་ལ་རིག༵ས་ཀྱི༵་དཀྱིལ༵་འཁོར༵་རྣམ་པ་ལྔ༵་པོ༵་རྣམ༵ས་བསྒོམ༵་ཞིང་ཞུ་བ་ལས་བྱུང་བའི་ཡེ་ཤེས་ལྔའི་ཐིག་ཚོན་ཏུ་བསམས་ཏེ། ཐིག་གདབ་ཅིང་ཚོན་བཀྱེ་ནས་ལྷའི་གནས་སོ་སོར་སྐུ༵་ཙ་ཀ་ལིའམ་འབུར་སྐུའམ་པར་དུ་གདབ་ཅིང༌། གསུང༵་ཡིག་འབྲུའམ་སྙིང་པོ་དང༌། ཐུགས༵་ཕྱག་མཚན་གྱི་མཚན་མས་ལྷའི་རང་བཞིན་མཚོན་པར་ལྡན༵་པ་རྡོ་རྗེ་དང་འཁོར་ལོ་ལ་སོགས་པའི་སྐུ་གསུང་ཐུགས་མཚོན་པའི་གཟུག༵ས་གང་རུང་རྣམས་ཀྱང༵་ལྷ་སོ་སོའི་གནས་སུ་དགོ༵ད་པར་བྱའོ།

 ། གསུམ་པ་ཆེན་པོ་ལའང་གསུམ་ལས། ཆེན་པོའི་ཆུང་ངུ་ནི་ཡ༵ང་ན༵་རྒྱང༵་གྲག༵ས་གཅིག་གོ ། དེའི་དོན་ནི་མཛོད་ལས། སོར་མོ་ཉི་ཤུ་བཞི་ལ་ཁྲི། ། ཁྲི་བཞི་ལ་ནི་གཞུ་གང་ངོ༌། ། དེ་དག་ལྔ་བརྒྱ་དག་ལ་ནི། ། རྒྱང་གྲགས་དེ་ལ་དགོན་པར་འདོད། ། དེ་བརྒྱད་དཔག་ཚད་ཅེས་བྱའོ། ། ཞེས་ སོ། ། ཆེན་པོའི་འབྲིང་དཔག༵་ཚད༵་དམ༵། ཆེན་པོའི་ཆེན་པོ་ནམ༵་མཁའ༵་དབྱིང༵ས་ཀྱི༵་བས༵མ་ཡས༵་པར༵། རིག་འཛིན་གྱི་དཀྱིལ་འཁོར་དངོས་སུ་སྤྲུལ་པའམ། སངས༵་རྒྱ༵ས་ཀྱི་དཀྱི༵ལ་འཁོར༵་རིགས་སྣ༵་ཚོགས༵་པ་བསྒོམ༵་སྟེ་དབང་བསྐུར་བ་ཡིན་ནོ། ། དེའི་དོན་ཡང་ནམ་མཁའི་དབྱིངས་ཐམས་ཅད་ཁྱབ་པའི་དཀྱིལ་འཁོར་དངོས་སུ་སྤྲུལ་ཏེ་སློབ་མ་ལ་དབང་བསྐུར་བ་ནི། སྔོན་མཚོ་མ་ཕམ་གྱི་འགྲམ་དུ་མཚོ་ལ་ཐིག་བཏབ་ནས་འཇམ་དཔལ་གྲགས་པ་ལ་སློབ་དཔོན་སངས་རྒྱས་གསང་བས་རྡོ་རྗེ་དབྱིངས་ཀྱི་དཀྱིལ་འཁོར་དངོས་སུ་བསྟན་ནས་དབང་བསྐུར་བ་དང༌། སློབ་དཔོན་ཆེན་པོ་པདྨས་སྟག་ཚང་སེང་གེ་ཕུག་ཏུ་རྡོ་རྗེ་གཞོན་ནུའི་དཀྱིལ་འཁོར་ནམ་མཁའ་དང་མཉམ་པ་བསྟན་ནས་མཚོ་རྒྱལ་ལ་དབང་བསྐུར་བ་ལྟ་བུའོ། ། དེའང་སེམས་ཅན་གྱི་རྒྱུད་ལ་སྐུ་ལྔ་ཡེ་ཤེས་ལྔའི་རང་བཞིན་ཡེ་གདོད་མ་ནས་གནས་ཀྱང་མ་རིག་པས་བསྒྲིབས་ནས་མ༵་མཐོ༵ང་བའི་རྨོང༵ས་པ་རྣམས་ལ༵་བསྟན༵་པའི་ཕྱིར༵་ས་ཚོན༵་གྱི་ཁ༵་དོག༵་ཀྱང་དཀར་པོ་ལྟ་བུ་རེ་རེ་ལའང་དཀར་སེར་དཀར་དམར་དཀར་ལྗང་དཀར་སྔོ་དཀར་པོ་ཉིད་དང་ལྔར་ཕྱེ་བ་བཞིན་དུ་གཞན་བཞི་ལའང་ཕྱེ་བས་ཉི་༵ཤུ༵་རྩ༵་ལྔ༵འམ༵་ནི་ཡེ་ཤེས་ཉི་ཤུ་རྩ་ལྔ་དང་མཚམས་སེམས་ལ་སོགས་པ་མཚོན་པའོ། ། དེ་ཙམ་མེད་ནའང་དཀར་སེར་དམར་ལྗང་མཐིང་ག་ལྔ༵་ཡི༵་ཚོན༵་གྱིས༵་བྲི༵་བར༵་ བྱའོ༵། ། དེ་སྐད་དུའང་རྒྱས་པའི་རྒྱུད་ལས། སེམས་ཅན་མ་ལུས་ཐམས་ཅད་ལ། ། ཡེ་ཤེས་ལྔ་ཡིས་ཀུན་ཁྱབ་ཅིང༌། ། རང་གི་རྣམ་རྟོག་བསྒྲིབས་བྱས་ནས། ། ཡེ་ཤེས་ལྔ་ཡི་དོན་མ་མཐོང༌། ། དེ་ལྟར་རྨོངས་པ་ཐམས་ཅད་ལ། ། ཡེ་ཤེས་མཚན་ཉིད་བསྟན་པའི་ཕྱིར།

། དཀར་དང་དམར་དང་སེར་བ་དང༌། ། ལྗང་གུ་ལ་སོགས་ནག་པོར་བསྟན། ། ཅེས་སོ། ། ཇི་ལྟར་བྲི་བ་ནི་མཐོང་བ་བརྒྱུད་པའི་ལག་ལེན་རྣམ་པར་དག་པས་རྒྱས་འབྲིང་བསྡུས་པ་ལ་སོགས་པའི་རྣམ་པར་བཞག་པ་ནི་སྐབས་འདིར་འདུལ༵་བའི༵་ཆོ༵་ག༵་སྟེ་དེའི་ལུགས་བཞིན༵་དུ༵་བྲིའོ༵། ། དེ་སྐད་དུའང་རྔམ་གློག་ལས། ཏིང་འཛིན་དཀྱིལ་འཁོར་ཅི་འདྲ་བ། ། གཟུགས་བརྙན་ཡང་ནི་དེ་ལྟར་བྲི། ། ཞེས་སོ། ། འདི་ལ་ཁ་ཅིག་བྱ་སྤྱོད་ཀྱི་ལུགས་སུ་བཞེད་ཅིང༌། ལ་ལ་གདུལ་བྱ་འདུལ་བ་ཞེས་སྦྱོར་བའང་མ་གོ་བར་སྣང་ངོ༌། ། དེའང་གཟུགས་བརྙན་གྱི་དཀྱིལ་འཁོར་རྒྱས་འབྲིང་བསྡུས་པ་གསུམ་ནི་གང་ཟག་གི་བློ་དང་འབྱོར་པས་ཕྱེ་བ་སྟེ། འཁོར་ལོས་སྒྱུར་བ་ལ་སོགས་པ་ལ་ནི་དཔག་ཚད་ལ་སོགས་པ་ཡིན་ཞིང༌། ཕལ་བའི་འབྱོར་བ་མཆོག་ལ་འབྲིང་པོ་དང༌། ཆུང་བ་ལ་ཆུང་ཚད་དུ་གསུངས་ཤིང༌། ཆེན་པོའི་ཆེན་པོ་ནི་སློབ་མ་མཆོག་ལ་འཕགས་པའི་བླ་མས་དབང་བསྐུར་བའི་བློ་ཡིས་རིམ་པས་ཕྱེ་བ་ཡིན་ནོ། ། གཞུང་གསུམ་པོའང་མ་འཁྲུགས་པར་བཤད་དེ། ཆུང་བའི་སྐབས་སུ་ཐིག་གི་རིམ་པ་གསུངས་ཤིང༌། འབྲིང་གི་སྐབས་སུ་ཐིག་ཚོན་བྱིན་གྱིས་བརླབས་ཏེ་བྲིས་པ་ལ་མཚན་མ་དགོད་ཐབས་གསུངས་ལ། རྒྱས་པའི་སྐབས་སུ་ཚོན་དགྱཻ་བའྀ་རིམ་པས་བྲི་ཐབས་རྫོགས་པར་གསུངས་པ་ཡིན་ནོ། ། གཉིས་པ་དཀྱིལ་འཁོར་བསྒྲུབ་པ་ལ་གསུམ་སྟེ། དཀྱིལ་འཁོར་བསྐྱེད་པ། སྤྱན་དྲང་བ། གཉིས་སུ་མེད་པར་བསྟིམ་པའོ། ། དང་པོ་ནི། སེམས་བསྐྱེད་པ་དང་དེ་བཞིན་ཉིད་ལ་སོགས་པའི་ཏིང་ངེ་འཛི༵ན་གྱི་རོ༵ལ་མོ༵་མཐའ༵་ཡ༵ས་པའི་མཆོག༵་ནམ་མཁའི་དབྱིངས་ཀྱི་མཐས་གཏུགས་པར་དཀྱིལ་འཁོར་བསྐྱེད་པའི་ནང་དུ། ལྷ་སོ་སོའི་གནས་སུ་རང་རང་གི་ཡི༵་གེ༵་ཋ་ལ་སོགས་པའམ་ལྷ་མཚོན་པའི་བརྡ༵་ཚོན་སྤུངས་ཀྱི་ཐིག་ལེ་སྐུ་མདོག་དང་མཐུན་པ༵འམ། སྙིང༵་པོ༵་ཧཱུྃ་དང་མཱུྃ་ལ་སོགས་པ༵འམ། ཕྱག༵་རྒྱ༵་རྡོ་རྗེ་དང་འཁོར་ལོ་ལ་སོགས་པའམ༵་གང་ཡང་རུང་བ་ལས་ལྷ་སོ་སོའི་སྐུ༵་གསུང༵་ཐུག༵ས་ཡོངས་སུ་རྫོགས་པ་དང་ལྡ༵ན་པར༵་བསྐྱེད་པ་ནི་རྡུལ་ཚོན་གྱི་དཀྱིལ་འཁོར་ཏིང་ངེ་འཛིན་ཡེ་ཤེས་ཀྱི་དཀྱིལ་འཁོར་དུ་བྱིན༵་གྱིས་བརླ༵བས་པ་ཞེས་བྱ་སྟེ།

དེས་གྲུབ་དོན་ཡ༵་མཚ༵ན་པ་གནས་སྐབས་ཐུན་མོང་གི་ལས་བཞི་དང༌། རྨད༵་པོ༵་ཆེ༵་མཐར་ཐུགས་ལྷའི་དཀྱིལ་འཁོར་འགྲུ༵བ་པར་འགྱུར༵་བ་ནི་སངས༵་རྒྱས༵་ཀུན༵་གྱིས༵་དམ༵་བཅས་པའི་དམ་ཚིག་ཆེན་པོ་སྟེ། འདི་ལྟར་ས༵་དང་ཤིང་དང་རྡོ་ལ༵་སོག༵ས་པའི་རྒྱུའི་དངོས་པོ་ངན་པ་ཕྱི་རོལ་ཏུ་གྱུར་པ་དེ་དག་ལས༵་སྐུ་གསུང་ཐུགས་ཀྱི་ཕྱག༵་རྒྱའི༵་གཟུགས་བཅས༵་པ་ཡང༌། གདུལ་བྱའི་སྐལ་བ་དང་མཐུན་པར་རྣམ༵་པར་གྲོལ༵་བའི་རིམ༵་པ༵་བྱང་ཆུབ་གསུམ་སོ་སོར་ཐོབ༵་པར༵་འགྱུར༵་ན། རྣམ་པར་དག༵་པའི༵་ཡེ༵་ཤེ༵ས་ཏིང་ངེ་འཛིན་གྱིས༵་སྦྱང༵ས་པའི༵་སེམས་ཀྱི་དངོས་པོ་ཡེ་ནས་འོད་གསལ་བ་སངས་རྒྱས་འགྲུབ་པ་ལྟ་སྨོས༵་ཀྱང་ཅི༵་དགོ༵ས་ཏེ༵། སེམས་དེ༵་ཉིད༵་གདོད་མ་ནས་སངས་རྒྱས་ཡིན༵་པ་ལ་གསལ་བཏབ་པ་ཙམ་གྱིས་འགྲུབ་པའི་ཕྱིར་རོ། ། དེ་སྐད་དུའང་འདའ་ཀ་ཡེ་ཤེས་ལས། སེམས་རྟོགས་ན་སངས་རྒྱས་ཡིན་པས། སངས་རྒྱས་གཞན་ནས་མི་བཙལ་བའི་འདུ་ཤེས་རབ་ཏུ་བསྒོམ་པར་ བྱའོ། ། ཞེས་པ་དང༌། ཀུན་བྱེད་ལས། སེམས་ཉིད་རྫོགས་པའི་སངས་རྒྱས་ ཏེ། ། ཞེས་སོ། ། གཉིས་པ་སྤྱན་དྲང་བ་ནི། ཕྱོག༵ས་བཅུ་དུས༵་བཞིའི་དཀྱིལ༵་འཁོར༵་ཀུན་གྱི་བདག༵་ཉིད༵་ཆེན༵་པོ་གཤིས་ཀྱི་གནས་ལུགས་གང་དུ༵འང་མི༵་དམིག༵ས་ཤིང་སྤྲོས་པ་དང་བྲལ་བ་ནི་ཐུགས༵་ཀྱི༵་དཀྱིལ༵་འཁོར༵་ཆོས་སྐུའི་ངང་ལས༵་ཡེ་ཤེས་པའི་དཀྱི༵ལ་འཁོ༵ར་ཇི་ལྟར་འདོད་པ་ཐ༵མས་ཅད་སྤྱན༵་དྲང༵་ངོ༵༌། ། དེའང་བློས་བྱོན་པར་མོས་པ་བྱེད་པ་ཙམ་ལ་སྤྱན་དྲངས་པར་བརྗོད་ཅིང༌། ཐམས་ཅད་མཁྱེན་པའི་ཐུགས་རྗེས་ཀྱང་བྱིན་གྱིས་རློབ་པ་ཡིན་ལ། གཙོ་བོ་རང་གི་སེམས་ཀྱི་རྣམ་འཕྲུལ་ཙམ་གོམས་པར་བྱེད་པ་ཡིན་པའི་ཕྱིར་རོ། ། དེའང་སེམས་སངས་རྒྱས་ཡིན་པས་དེ་གོམས་ཤིང་གསལ་བས་དཀྱིལ་འཁོར་འགྲུབ་པ་ནི་འཐད་པའོ། ། གསུམ་པ་གཉིས་སུ་མེད་པར་བསྟིམ་པ་ནི། བསྐྱེད་པ་ཏིང་ངེ་འཛིན་གྱི་དཀྱིལ་འཁོར་དང༌། གཞི་རང་བཞིན་ལྷུན་གྱིས་གྲུབ་པའི་དཀྱིལ་འཁོར་གཉིས་པོ་དེ་རང༵་སྣང༵་གི་ངོ་བོར་དབྱེ༵ར་མེད༵་དུ་གནས་ཏེ།

རང་བཞིན་དམ་ཚིག་གི་དཀྱི༵ལ་འཁོར་ལ༵་བསྐྱེད་པ་ཡེ་ཤེས་སེམས་དཔའི་དཀྱིལ་འཁོར་སྤྱན་དྲངས་པ་དེ་ཉིད་འཇུག༵་ཅིང་བསྟིམ་པའི༵་མཚ༵ན་ཉིད༵་ཀྱིས་དཀྱིལ་འཁོར་དེ་གཉིས་ཆུ་ལ་ཆུ་བཞག་པ་བཞིན་དུ་མཉམ༵་པར་སྦྱོར༵་བའི༵་ཚུལ་གྱིས་བསྟིམ་པས། ཕྱོག༵ས་བཅུ་དུས༵་བཞི་ཀུན༵་ན༵ས་འགྲོ་བའི་དོན་ལ་གཤེ༵གས་པ༵་ཡི༵། སངས་རྒྱས་ཐམས་ཅད་ཀྱིས་སྔོན་སྤྱད་པ་སྤྱོད་པ་ན་གང་ལ་ལས་དེ་བཞིན་གཤེགས་པ་ཡིད་ལ་བྱེད་པ་དེའི་མདུན་དུ་དེ་བཞིན་གཤེགས་པ་ཉིད་བཞུགས་པར་གྱུར་ཅིག་ཅེས་སྨོན་ལམ་གྱི་བསྙེན༵་པ་མཛད་པའི༵་འབྲས་བུ་གྲུབ་ནས་དེ་ཁོ་ན་བཞིན་དོན་མཛད་པའི་འཕྲིན་ལས་ཀྱི་དཀྱི༵ལ་འཁོ༵ར་དེ་ཉིད་ཐུགས་རྗེས་བྱོན་ནས་དམ་ཚིག་པའི་དཀྱིལ་འཁོར་ལ་རབ་ཏུ་རྫོགས་པར་འཇུག་ཅིང་ཉེ༵་བུའི་སྲས་སུ་དགོངས་པར་གྱུར་པས་ན་སྤྱན་དྲངས་ཏེ་བསྟིམ་པ་ནི་དམ༵་ཚི༵ག་གི་མཆོ༵ག་ཡིན་ནོ། ། གསུམ་པ་དཀྱིལ་འཁོར་བསྒྲུབས་པའི་འབྲས་བུ་ལ་གསུམ་སྟེ། དངོས་གྲུབ་སེམས་ལས་འབྱུང་བའི་འཐད་པ་དགོད་པ། དེ་ཉིད་ཇི་ལྟར་བསྒྲུབ་པའི་ཐབས་བསྟན་པ། ཐབས་དེས་གྲུབ་པའི་འབྲས་བུ་བརྗོད་པའོ། ། དང་པོ་ལ་གསུམ་ལས། དང་པོ་དཔེ་ནི་ལྷའི་དཔག༵་བསམ༵་གྱི་ཤིང༵་དང༵་ཡིད༵་བཞི༵ན་གྱི༵་ནོར༵་བུ༵་རིན༵་པོ༵་ཆེ༵་དང༵་གཞན་ཡང་ཕྱི་རོལ་གྱི་དངོས་པོར་སྣང་བ་ལས་འདོད་དགུ་འབྱུང༵་བ༵་ཀུན༵་ལ་ཡ་མཚན་དང་ཡོན་ཏན་སོ་སོར་སྣང་ཡང༌། དེ༵་ད༵ག་ལ་ཕྱི་རོལ་བདེན་པར་གྲུབ་པའི་རྫས༵་ཀྱི་དངོས་པོ་འགའ་ཞིག་ཡོད༵་པ་མ༵་ཡིན༵་ཏེ༵་གཞོན་ནུ་མེ་སྐྱེས་ཀྱི་རིན་པོ་ཆེའི་ཁང་བཟང་མ་སྐྱེས་དགྲའི་ཁང་པ་དང་བརྗེས་ཀྱང་ཁོ་རང་གི་ཕྱི་བཞིན་འབྲང་བ་དང༌། ཁྲོན་པ་སྐྱེས་ཀྱི་ཁྲོན་པ་ལས་ཁོ་རང་གིས་ལག་པ་བརྐྱངས་ན་ཟས་གོས་ལ་སོགས་པ་འབྱུང་གིས་གཞན་གྱིས་མ་ཡིན་པ་དང༌། ནོར་བུ་དང་དཔག་བསམ་གྱི་ཤིང་ལའང་ལྷ་དང་སྒྲ་མི་སྙན་པས་བླངས་ན་འདོད་དགུ་འབྱུང་གིས་གཞན་གྱིས་མ་ཡིན་ནོ། ། འོ་ན་དེ་དག་རྒྱུ་ཅི་ལས་དེ་ལྟར་གྱུར་ཅེ་ན།

སྔོན་སྦྱིན་པ་བཏང་བའི་བག་ཆགས་ཀྱི་ས་བོན་རང༵་གི་སེ༵མས་ཀུན་གཞི་ལ་གནས་པའི་བསོད༵་ནམས༵་ཀྱི་རྣམ་པར་སྨིན་པའི་འབྲས་བུ་བརྟན༵་པ་ཉིད་ཀྱི་སྣང་བ་དེར་སྨིན་ཅིང༌། རྐྱེན་དེ་དག་དང་ཕྲད་ནས་དགོས་འདོད་འབྱུང་བར་སྣང་བ་ཡི༵ན་ནོ། ། དེ་བཞིན་དུ་ཐོག་མ་མེད་པ་ནས་ཀུན་གཞི་ལ་ཡུལ་དུ་སྣང་བའི་བག་ཆགས་ཀྱིས་འཇིག་རྟེན་འབྱུང་བ་སོ་སོའི་གཟུགས་ཅན་དང༌། ལུས་སུ་སྣང་བའི་བག་ཆགས་ཀྱིས་རང་གི་ཕུང་པོ་དང༌། དོན་དུ་སྣང་བའི་བག་ཆགས་ཀྱིས་ཕྱི་ནང་གི་ཆོས་སེམས་ཅན་གྱི་ཁམས་རང་གི་ཤེས་པའི་ཚོགས་དང་བཅས་པ་དུ་མར་སྣང་ཡང༌། དོན་ཐ་དད་པར་གྲུབ་པ་མེད་དེ་རྨི་ལམ་བཞིན་ནོ། ། གཉིས་པ་དོན་ནི་དེ་བཞིན་དུ་སེམས་ཉིད་དོན་གྱི་གནས་ལུགས་ལ་སྐུ་གསུང་ཐུགས་ཡོན་ཏན་འཕྲིན་ལས་ཀྱི་དཀྱིལ་འཁོར་ངོ༵་མཚ༵ར་བའི་ཆོ༵་འཕྲུལ༵་ཡ་མཚན་རྨད༵་ཀྱི༵་ཆོ༵ས་དང་གནས་སྐབས་ཀྱི་དངོས་གྲུབ་འཕྲིན་ལས་བཞི་ལ་སོགས་པ་ཐོབ་པ་རྣམས་ཀྱང༌། བདག་གིས་ཕར་བགྲོད་ནས་དེའི་སྟེང་དུ་ཕྱིན་པའམ། ཕྱོགས་གཞ༵ན་ཞིག་ན༵་ཡོད༵་པ་དེ་ཚུར་བཀུག་ནས་འོང༵་བ་མ༵་ཡི༵ན་ཏེ༵། འདི་ལྟར་ཕྱི་སྣོད་གཞལ་ཡས་ཁང་ནང་བཅུད་ལྷ་དང་ལྷ་མོ་རང་ཉིད་རྒྱལ་བའི་སྐུར་གསལ་བ་ལ་སོགས་པའི་ཐབ༵ས་བསྐྱེད་པའི་རིམ་པ་སྙིང་རྗེ་ཆེན་པོ་ལ༵་སེམས་ཀྱི་གོམས་པ་རབ་ཏུ་བརྟན༵་པའི༵་ངང་ནས། ཤེས༵་ར༵བ་རྫོགས་པའི་རིམ་པ་སྤྲོས་པའི་མཐའ་ཐམས་ཅད་དང་བྲལ་བ་ལ་གོམས་པའི་དབང་གིས་ཟུང་འཇུག་གཉིས་སུ་མེད་པ་ཉིད༵་ལ་སྦྱངས་པས། བསྐྱེད་རྫོགས་དེ༵་ལྟ༵་བུ༵་ཡི༵་ངང༵་དུ༵་སྐུ་དང་ཡེ་ཤེས་ཀྱི་དཀྱིལ་འཁོར་ལྷུན་གྱིས་གྲུབ་པར་རང་བྱུང༵་ཞིང་སྣང་བ་ཡིན་ནོ། ། དེའང་རང་བཞིན་སྤྲོས་པ་དང་བྲལ་བའི་ཤེས༵་རབ༵་ཆོས་ཀྱི་དབྱིངས༵་ཀྱི་དེ་བཞི༵ན་ཉིད༵་ཆོས་སྐུའི་ངང་ལས། ཐབ༵ས་ཀྱི༵་ཕྱ༵ག་རྒྱ༵་ལྷུན་སྟུག་པོ་བཀོད་པར་གཟུགས་སྐུའི་དཀྱིལ་འཁོར་རང་སྣང་དུ་བཀོད་པ་ནི་ལྷུན་གྱིས་གྲུབ་པའི་ཡེ་ཤེས་ཀྱི་རོལ་པར༵་གྱུར༵་པའི༵་ཕྱིར༵།

ཆོས་སྐུའི་ཡེ༵་ཤེ༵ས་ལ༵་ནི༵་གཟུགས་སྐུའི་ཡེ་ཤེས་རོལ༵་པའི་ངང་ལས། གདུལ་བྱའི་འཇིག་རྟེན་དུ་སྣང་བ་དང་མཐུན་པར་སྤྲུལ་པའི་སྐུའི་ཡེ༵་ཤེ༵ས་རོ༵ལ་པ༵་ཉིད༵་ཀྱང༵་དེ་ལས་མ་འཕོས་བཞིན་དུ་སྣང་བ་ཆུ་ཟླ་དང་འདྲ་བས་གསོ༵ག་ཅེས་བྱ་སྟེ། ཡུམ་བར་མ་ལས། རྣམ་པ་ཐམས་ཅད་མཁྱེན་པ་ཉིད་ཀྱང་རྨི་ལམ་ལྟ་བུ་སྒྱུ་མ་ལྟ་བུ་ཆུ་ཟླ་ལྟ་བུ་མིག་ཡོར་ལྟ་བུ། རྣམ་པ་ཐམས་ཅད་མཁྱེན་པའི་ཡེ་ཤེས་ཀྱང་རྨི་ལམ་ལྟ་བུ་སྒྱུ་མ་ལྟ་བུ་ཆུ་ཟླ་དང་མིག་ཡོར་ལྟ་བུ། ཞེས་པ་ལྟར་རོ། ། ཁ་ཅིག་སངས་རྒྱས་དང་དེའི་ཡེ་ཤེས་གཉིས་ལ་གསོག་ཅེས་རིམ་པས་སྦྱོར་བ་ནི་ལོངས་སྐུའི་དེ་ཉིད་དང་མ་འབྲེལ་ལོ། ། གསུམ་པ་དེས་གཞན་དོན་འབྱུང་བའི་ཚུལ་ནི། ཡེ་ཤེས་ཀྱི་རོལ་པ་གསོག་ཡིན་ན་དེས་གཞན་དོན་བྱེད་པ་མི་འཐད་དོ་སྙམ་ན། གསོག་ཉིད་དུ་སྣང་བས་དོན་མཛད་པ་ཡིན་ནོ། ། ཞེས་པ་ནི། སེམས་ཅན་གྱི་མོས་པ་དང་མཐུན་པར་རྒྱལ༵་བ༵་ཐུབ་པ་དྲུག་ལ་སོགས་པ་མངོན༵་སུམ་དུ་འབྱུང༵་ཞིང་འགྲོ་བའི་སྡུག་བསྔལ་ལས་སྐྱོབ༵་པ༵་མཛད་པ་བཅུ་གཉིས་ལ་སོགས་པས་དོན་མཛད་པ་དང༵༌། ཆོས་སྐུའི་ངང་ལས་ལྷུན་སྟུག་པོ་བཀོད་པའི་རང་སྣང་ལོངས་སྐུར་སྣང་བའི་བྱིན༵་རླབ༵ས་ལས། ས་བཅུའི་སེམས་དཔའ་ལ་རང་བཞིན་སྤྲུལ་སྐུ་རིགས་ལྔའི་སངས་རྒྱས་ལོངས་སྤྱོད་རྫོགས་པའི་སྐུར་སྟོན༵་པ༵འང༵་སྟོན་པའི་ཐུགས་རྗེ་དང་འགྲོ་བའི་རང་སེམས་བསོད་ནམས་གོམས་པའྀ་མཐུ་ལས་ནོར་བུ་དཔག་བསམ་ཤིང་གི་དཔེ་དེ༵་བཞི༵ན་དུ་སྣང་བ་ཡིན་ཏེ༵། འཇུག་པ་ལས། ཞི་སྐུ་དཔག་བསམ་ཤིང་ལྟར་གསལ་གྱུར་ཅིང༌། ། ཡིད་བཞིན་ནོར་བུ་ཇི་བཞིན་རྣམ་མི་རྟོག། འགྲོ་གྲོལ་བར་དུ་འཇིག་རྟེན་འབྱོར་སླད་རྟག། འདི་ནི་སྤྲོས་དང་བྲལ་ལ་སྣང་བ་འགྱུར། ། ཞེས་པ་ལྟར་རོ། ། དེས་ན་རང་བཞིན་བདེན་པར་མ་གྲུབ་བཞིན་དུ་སྤྲུལ་པའི་སྐུས་འགྲོ་དོན་གྱི་བྱ༵་བ་བྱེད༵་ནུས༵་པ༵འི་ཚུལ་ནི་ལྷུན་གྱིས་གྲུབ་པའི་ཐུགས་རྗེའི་གཟི༵་བྱིན༵་མངའ་བའི་འཕྲིན་ལས་ཀྱི༵་རོལ་པ་རང་བྱུང་དུ་ཤར་བ་ཡིན་ཏེ།

ཉི་ཟླའི་གཟི་འོད་ཀྱིས་གླིང་བཞི་སྣང་ཞིང་པདྨའི་ཁ་འབྱེད་པ་རྫིང་བུར་གཟུགས་བརྙན་སྟོན་པ་བཞིན་ནོ། ། དེ་ཉིད་ཡེ་ཤེས་ཀྱི་སྒྱུ༵་མ༵་སྟེ་སྐུ་གསུང་ཐུགས་རྡོ༵་རྗེ༵འི་རང་བཞིན་ཅན་ཆོས་ཐམས་ཅད་ལ་མངའ་སྒྱུར་བས་ཆེ་བཙན༵་དམ་པའི༵་མཆོག༵་ཡིན་ཏེ། རྡོ་རྗེ་ལས། ཡེ་ཤེས་སྒྱུ་མར་རང་སྣང་བ༌། ། རྡོ་རྗེ་བཙན་པོ་དམ་ཚིག་མཆོག། སྐུ་གསུང་ཐུགས་ཀྱི་དངོས་གྲུབ་ ཆེ། ། འགྲོ་བ་ཀུན་ལ་རབ་སྣང་བའོ། ། ཞེས་སོ། ། གཉིས་པ་དེ་ཉིད་ཇི་ལྟར་བསྒྲུབ་པའི་ཐབས་བསྟན་པ་ནི། ལམ་མ་ནོར་བར་སྟོན་པ་བླ་མ་དགེ་བའི་བཤེས་གཉེན་གྱིས་ཟིན་པ། དེ་ལས་ཟབ་མོའི་དབང་ཐོབ་པ། དམ་ཚིག་དང་སྡོམ་པ་ལ་གནས་པ། སྒྲུབ་པའི་མན་ངག་ལ་མཁས་པ། བརྩོན་འགྲུས་ཕུན་སུམ་ཚོགས་པས་བསྒྲུབ་ནུས་པ་སྟེ། དངོས་གྲུབ་སྒྲུབ་པའི་ཆོ༵་ག༵་ལྔ༵་ནི༵་རྒྱུད་ལ་རྫོག༵ས་པར་བྱས༵་ཤིང༵༌། སྒྲུབ་པའི་གནས་བར་ཆད་མེད་ཅིང་ཡིད་དང་མཐུན་པ། གྲོགས་མཚན་ཉིད་ཚང་ཞིང་སྐལ་བ་བཟང་བ། འཚོ་བའི་ཡོད་བྱད་མཐའ་གཉིས་སུ་མ་ལྷུང་ཞིང་ལོག་འཚོ་མེད་པ། དངོས་གྲུབ་ཀྱི་རྫས་ཚང་ཞིང་ཉམས་པ་མེད་པ། དམ་ཚིག་གི་རྫས་ཚོགས་ཤིང་རྟེན་དུ་ཡོད་པ་སྟེ་དངོས་གྲུབ་བསྒྲུབ་པའི་མཐུན་རྐྱེན་གྱི་ཡོ༵་བྱད༵་ལྔ༵་ནི༵་ཡོངས་སུ་རྫོ༵གས་པ༵ར་ལྡན༵་ཞིང༌། བདག་གི ལྷའི། གསང་སྔགས་ཀྱི། བཟླས་བརྗོད་ཀྱི། འཕྲོ་འདུའི་དེ་ཁོ་ན་ཉིད་དེ། གསང་སྔག༵ས་ཀྱི༵་སྒྲུབ་པའི་ཡན༵་ལག༵་ལྔ༵་རྫོ༵གས་པ༵ས། སྤྱིར་ལྟ་བ་དང་དམ་ཚིག་མ༵་ཉམ༵ས་ཤིང་བྱེ་བྲག་ཏུ་སྒྲུབ་པའི་མཐུན་རྐྱེན་ཚོགས་པ་ལས་མ་ཉམས་བསྒྲུབ་པ་ལ་འཇུག༵་པ་དང་ཞུགས་ནས་སྒྲུབ་པ་ལ༵་ཉིན་མཚན་གཉིད་དང་སྙོམས་ལས་སྤངས་ཏེ་རབ༵་ཏུ་བརྩོ༵ན་ན༵་མྱུར་དུ་འགྲུབ་ཅིང༌། མི་བརྩོན་ན་མི་འགྲུབ་ཅེས་པའོ། ། གཞུང་ཁ་ཅིག་ལས་བརྩོན་པས་ཞེས་ཀྱང་འབྱུང་ངོ༌། ། དེ་ལྟ་ན་སྤྱིའི་སྒྲར་བཤད་ཀྱི་མི་འགྲུབ་པ་མ་བསྟན་ཏོ། ། དེའང་ཁ་ཅིགདེ་བཞིན་ཉིད་ཀུན་ཏུ་སྣང་དང༌། གསུང་ཡིག་འབྲུ་ཐུགས་ཕྱག་མཚན་སྐུ་རྫོགས་པ་སྟེ་ཆོ་ག་ལྔ་དང༌།

བཟའ་བཏུང༌། བྲོ་གར། གླུ་ཚིགགོས་རྒྱན། ཨཱ་ལི་ཀཱ་ལིའི་འབྱོར་པ་སྟེ་ཡོ་བྱད་ལྔ་དང༌། ཡན་ལག་ལ་ལྷ་ལྔ་བཅུའི་དཀྱིལ་འཁོར་བསྐྱེད་པ། རྟོག་པའི་ཡན་ལག་ལྷ་བཞི་བཅུ་རྩ་གཉིས་སུ་ཤེས་པ། ལྷ་རེ་རེ་འང་བཞི་བཅུ་རྩ་གཉིས་སུ་དབྱེ་བ༑ དེ་དག་གི་སྐུ་གསུང་ཐུགས་བྱིན་གྱིས་བརླབས་པ། རིགས་ལྔས་དབང་བསྐུར་བ་སྟེ་སྔགས་ཀྱི་ཡན་ལག་ལྔར་འདོད་པ་ནི་བསྐྱེད་རིམ་འབའ་ཞིག་གི་ཕྱོགས་སུ་ལྷུང་བས་རྫོགས་རིམ་གྱི་དེ་ཉིད་དང༌། གནས་དང་རྫས་ཀྱི་ཡོ་བྱད་མ་ཚང་བའི་ཕྱིར་འོས་པ་མ་ཡིན་ནོ། ། གསུམ་པ་ཐབས་དེས་གྲུབ་པའི་འབྲས་བུ་བརྗོད་པ་ལ་གཉིས་ཏེ། གནས་སྐབས་དང༌། མཐར་ཐུག་གི་འབྲས་བུའོ། ། དང་པོ་ནི། དབང་པོ་དང་བརྩོན་པ་རབ་ཀྱིས། ཞག༵་ནི༵་སུམ༵་ཅུ༵་ཕྲག༵་དྲུག༵་སྟེ་ཟླ་བ་དྲུག་གམ༵།

 འབྲིང་གིས་ཟླ་བ་བཅུ༵་གཉིས༵་སམ། ཐ་མས་ཟླ་བ་བཅུ༵་བཞི༵འམ། ཤིན་ཏུ་རྟུལ་པོས་ཀྱང་ཟླ་བ་བཅུ༵་དྲུག༵་གི༵ས་ཚེ་ལ་དབ༵ང་བསྒྱུར༵་བའི་རི༵ག་འཛིན་གྱི༵་དམ༵་པ༵་འགྲུབ༵་བོ། ། དེའང་ཕྱག་རྒྱ་དང་ལྷུན་གྱིས་གྲུབ་པ་འདིའི་གོང་ལ་ཡོད་པ་ལ་དམ་པའི་སྒྲས་མི་སྨོས་པར། འདི་ལ་སྨོས་པ་ཅི་ཡིན་ན། རྣམ་སྨིན་ལས་འཕགས་ཤིང་ལུས་དེ་ཉིད་ཀྱིས་སངས་རྒྱས་ཐོབ་པས་དེ་སྐད་ཅེས་བཏགས་ཏེ། སྦྱོར་ལམ་ཆོས་མཆོག་ལ། ཆོས་ཀྱི་མཆོག་ཅེས་བཏགས་པ་བཞིན་ནོ། ། དེ་སྐད་དུ་ཡང་ལམ་རིམ་ལས། དོན་མཐོང་འཇུག་པ་མཐར་ཕྱིན་པའི༌། ། ཚོགས་སྤྱོད་སྒྲུབ་པའི་དངོས་གྲུབ་ཀྱིས། ། ལུས་ཁམས་སྐྱེ་གནས་ཟག་པ་ཟད། ། རྡོ་རྗེའི་ལུས་གྱུར་ཚེ་ཡི་རིགས༌། ། མཐོང་བའི་ཆོས་ལ་མྱ་ངན་འདའ། ། ལུས་མ་བོར་བར་རྒྱལ་བའི་ས། ། ཞེས་སོ། ། ཚེ་དབང་ཐོབ་པ་དེ༵་ཉིད་ཀྱི་རྟེན་ལ་ཚེ༵་བཅུ་དྲུག་མཐུད་པའི་ལོ་གྲངས་སམ་དུས་ན་འཚང་རྒྱ་སྟེ། སྐྱེ་བ་བཅུ༵་དྲུག༵་ཚུན་༵ཆད༵་ཀྱི༵་སྐུ༵་ལྔ༵་ལྷུན༵་གྱི༵ས་རྫོ༵གས་པ༵ར་སངས་རྒྱས་ནི༵་ཐོབ་པར་བྱེད་དོ། ། སྔགས་ཀྱི་གཞུང་འགའ་ལས་ཚེ་གཅིག་ལུས་གཅིག་པུ་དེས་མཁའ་སྤྱོད་བགྲོད་དེ་འཚང་རྒྱ་བ་དང༌། སྐྱེ་བ་བདུན་དང༌། བཅུ་དྲུག་ན་ཇི་ལྟར་འགོར་ཡང་འཚང་རྒྱ་བར་འདོད་པ་ཡིན་མོད། འདིར་ཚེ་དབང་ཐོབ་པ་དེས་ལོ་སྟོང་དྲུག་བརྒྱའི་བར་དུ་ཚེ་གཅིག་གིས་ཐུབ་པར་བྱས་ཏེ་ལྷུན་གྱིས་གྲུབ་པའི་རིག་འཛིན་ཐོབ་པར་བྱེད་ དོ། ། དེའང་ཚེའི་འདུ་བྱེད་ཟད་པ་ན་ཐབས་ཀྱིས་ཚེ་བསྲེངས་ཏེ་ལོ་བརྒྱ་བརྒྱ་ཕྱིར་སྣུར་བ་དེ་ལྟ་བུ་ལན་བཅུ་དྲུག་ལུས་གཅིག་གིས་གནས་པ་ཡིན་ཏེ། རྒྱས་པ་ལས། ཚེ་ནི་བཅུ་དང་དྲུག་པ་ཡིས། ། བརྒྱ་བརྒྱ་དག་ཏུ་སྣུར་ཞིང་གནས། ། ལུས་མ་བོར་བར་སངས་རྒྱས་སོ། ། ཟག་གསུམ་ཟག་པ་དེ་ལ་མེད། ། ཅེས་པ་དང༌། རྡོ་རྗེ་རྩེ་མོ་ལས། སྐྱེ་བ་བཅུ་དྲུག་མཐར་ཐུག་པའི། ། ཞི་བའི་སངས་རྒྱས་ཉིད་འཐོབ་འགྱུར། ། ཞེས་སོ། ། ཁ་ཅིག་ཚེ་གཅིག་ཡིན་ཡང་ལུས་ལན་བཅུ་དྲུག་སྣུར་ཏེ་གྲོང་འཇུག་གི་ཚུལ་དུ་བྱེད་ཅེས་པའང་ལུས་མ་བོར་བར་སངས་རྒྱས་སོ་ཞེས་པས་བཀག་པ་ཡིན་

ནོ། ། དེའང་འདིར་ཚེ་དབང་དང་ལྷུན་གྲུབ་གཉིས་ཀྱི་ཞར་ལ། རྣམ་པར་སྨིན་པ་དང༌། ཕྱག་རྒྱ་ཆེན་པོའི་རིག་འཛིན་ཀྱང་བསྟན་པ་ཡིན་ནོ། ། གཉིས་པ་མཐར་ཐུག་གི་འབྲས་བུ་ལྷུན་གྱིས་གྲུབ་པའི་རིག་འཛིན་ལ་གསུམ་སྟེ། ལྷུན་སྟུག་པོ་བཀོད་པར་རང་སྣང་སྐུ་དང་ཡེ་ཤེས་སུ་གྲུབ་ཚུལ། དེ་ཉིད་དབྱིངས་ཆོས་སྐུའི་ཞིང་ནང་གསལ་སྤྲོས་པ་དང་བྲལ་བར་བཞུགས་ཚུལ། སླར་ཡང་གདུལ་བྱའི་འཇིག་རྟེན་དུ་སྤྲུལ་སྐུ་འཆར་ཚུལ་ལོ། ། དང་པོ་ལ་གཉིས་ལས། དང་པོ་མངོན་པར་བྱང་ཆུབ་པའི་ཚུལ་ནི་དབྱིངས་རང་བཞིན་གྱིས་དག་པའི་སེམས་ཉིད་ཡེ་ནས་སངས་རྒྱས་པའི་ཡེ༵་ཤེ༵ས་སྤྲོས་པའི་མཐའ་ཐམས་ཅད་བྲལ་བ་ཐིག༵་ལེ༵་ཉག་གཅིག་གྲུབ་བསལ་མེད་པའི་ཆོས་དེ༵་ཉིད༵་ལ༵། གློ་བུར་ཀུན་ཏུ་བཏགས་པའི་དྲི་མ་རང་སར་དག་པས་ཟད་པ་དང་སྐྱེ་བ་མེད་པའི་ཡེ༵་ཤེ༵ས་བརྙེས་ཏེ། དབྱིངས་དེར་གཉིས་སུ་མེད་པར་འདྲེས་པ་ཆུ་ལ་ཆུ་བཞག་པ་ལྟ་བུའི་ཡེ་ཤེས་རོ་གཅིག་ཏུ་གྱུར་པའི་ཐི༵ག་ལེ༵་ཉིད༵་སྣ༵ང་བ༵་ནི་མངོན་པར་བྱང་ཆུབ་པ་དང་མི་འགྱུར་རྡོ་རྗེ་དང་ཞི་བ་ཆོས་སྐུ་དང༌། གསལ་བ་ལོངས་སྐུ་དང་ཡེ་ཤེས་སྤྲུལ་པའི་སྐུ་ལྔར་ལྷུན་གྱིས་གྲུབ་པས་བས༵མ་གྱིས༵་མི༵་ཁྱབ༵་ཅིང་མཐ༵འ་ཡས་པའི་མཆོ༵ག་ཕྱོག༵ས་བཅུ༵་དུས༵་བཞི༵འི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་རང་བཞིན་དང་གཉིས་སུ་མེད་པར་མངོ༵ན་པར་རྫོ༵གས་པ༵ར་བྱང་ཆུབ་པས་མཆོག་གི་དངོས་གྲུབ་བརྙེས་པ་ཞེས་བྱའོ། ། གཉིས་པ་ཞིང་ཁམས་ཇི་ལྟར་སྣང་བའི་ཚུལ་ནི། དེའི་ཚེ་ལྷུན་སྟུག་པོ་བཀོད་པའི་ཞིང༵་ཁམ༵ས་ཆོས་ཀྱི་དབྱིངས་དང་ནམ་མཁའི་མཐའ་ཀླས་པར་ཁྱབ་པས་བསམ༵་ཡས༵་པའི་ངང་རང་བཞིན་གྱིས་རྣམ༵་པར་དག༵་ཅིང༵་དྲི་མ་ཐམས་ཅད་དང་བྲལ་བ་དེ་ན་རྒྱ༵་ཕྱོགས་བཅུར་མ་ཆད་ཅིང་འདི་ཙམ་ངེས་སོ་ཞེས་བློས་བསམ་པ་དང༵་བྲལ༵་བ༵འི་གཞ༵ལ་ཡ༵ས་ཁ༵ང་གཞི་ཚད་མེད་པ་ཡེ་ཤེས་ཀྱི་འཁོ༵ར་ལོ༵་ལ་བརྟེན་པའི་རྒྱན་གྱི་རྣམ་པ་ཡང་འཁོར་ལོ་རིན་པོ་ཆེས་མཚན་པ་དང༵༌།

འདོད་ཡོན་ཕུན་སུམ་ཚོགས་པ་ཕྱོགས་བཅུར་འཁྲིགས་པའི་རོལ༵་མོའི༵་ཚོ༵གས་ཆེན་པོ་དང་རིགས་ལྔའི་དཀྱི༵ལ་འཁོ༵ར་ནམ་མཁའི་མཐས་ཁྱབ་པར་སྣང་བ་འོད་གསལ་ལྷུན་གྱིས་གྲུབ་པ་མ༵་ལུས༵་པ་བས༵མ་ཡ༵ས་ཀུན༵་གྱི་རང་བཞིན། ཡེ་ཤེས་ཀྱི་གཟིགས་པ་དག་པའི་ཡུལ་དུ་མཐོང༵་ནས༵་ལོངས་སྤྱོད་ཆེན་པོའི་གཞིར་མངོན་སུམ་དུ་ཉེ༵་བ༵ར་མངའ་བརྙེས༵་པ༵་དང་༵། བརྗོད་པ་མེད་ཅིང་རིས་སུ་མ་ཆད་པས་རྒྱ༵་ཆེ༵ན་པོའི་གསུང༵་ཡི་གེ་ཚོགས་ཆེན་ལས༵་འགྲོ་བའི་དོན༵་ལྷུན་གྱིས་གྲུབ་པར་འབྱུ༵ང་བ༵་ནི། གཞི་ལྷུན་གྱིས་གྲུབ་པའི་དཀྱིལ་འཁོར་ཡེ་ནས་སངས་རྒྱས་པ་ལ། ལམ་ཏིང་ངེ་འཛིན་གྱི་དཀྱིལ་འཁོར་ཟབ་མོས་གསལ་བཏབ་པས། འབྲས་བུ་གདོད་མའི་གནས་ལུགས་སུ་བྱང་ཆུབ་པ་གསུམ་དབྱེར་མེད་པ་ནི་དེ་དག་རང་བཞིན་མཐུ༵ན་པའི༵་ཡེ༵་ཤེ༵ས་ཞེས་བྱ་སྟེ། ཡིན་པ་ལ་ཡིན་པར་ཤེས་པས་ཡིན་ཐོག་ཏུ་སླེབས་པ་ཡིན་ནོ། ། དེ་ལྟ་བུའི་ཞིང་དེ་ཡང་ཕྱོགས་གང་ཤེད་ན་གྲུབ་པའི་ཚུལ་གྱིས་ཀུན་གྱིས་བལྟར་ཡོད་པ་མ་ཡིན་ཏེ། སངས་རྒྱས་ཉིད་ཀྱི་ཡེ་ཤེས་རང་སྣང༵་བ༵འོ། ། གཉིས་པ་ནི། དེ་ལྟར་སྣང་བའི་ཞིང་ཁམས་ཀྱང་གནམ་གང་གི་ཟླ་བ་ལྟར་དབྱིངས་ཆོས་སྐུའི་ཞིང་དུ་ཐིམ་པས་ཕྱི་རོལ་ཏུ་སྣང་ཆར་མེད་ལ་ནང་གསལ་དུ་མཁྱེན་ཆར་མ་འགགས་པ་ནི་རང་བཞིན་གཅི༵ག་དང༵་དུ༵་མ༵་དང་བྲལ༵་བ༵་ཡི༵་ཆོས་སྐུ་མཐ༵འ་དང༵་དབུ༵ས་མེ༵ད་པའི་དེ༵་བཞི༵ན་ཉིད༵་སྤྲོས་པ་ཐམས་ཅད་ཞི་བའི་དབྱིངས་ན། ཕྱིར་སྣང་ཐིམ་པར་བཞུགས་པའི་ལོངས་སྐུའི་ཆ་དེ་ཉིད་སང༵ས་རྒྱ༵ས་ཀྱི༵ས་ཀྱང༵་ཕན་ཚུན་མི༵་གཟི༵གས་ཏེ༵་ཤིན་ཏུ་ཕྲ་བའི་རང༵་བྱུང༵་གི་ཡེ༵་ཤེས༵་དེ་ཉིད་གང་དུའང་གན༵ས་པ་མེ༵ད་པར་ཞི་བའི་དབྱིངས་ན་སྣང༵་བ་སྟེ་གནས་པའི་ཕྱིར་རོ། ། དེ་སྐད་དུའང་རྨད་བྱུང་རྒྱལ་པོ་ལས། ཆོས་ཀྱི་དབྱིངས་ཀྱི་ཕོ་བྲང་ན་དུས་གསུམ་གྱི་སངས་རྒྱས་ཐམས་ཅད་གཅིག་གིས་གཅིག་མི་གཟིགས་པའི་ཚུལ་གྱིས་བཞུགས་ཏེ། ཞེས་ སོ།

། དེའང་ཁ་ཅིག་འགྲོ་དྲུག་གིས་མི་མཐོང་ལ་སངས་རྒྱས་ཀྱིས་གཟིགས་པར་འདོད་པ་ནི་གཞུང་གི་དགོངས་པ་མ་ཡིན་ནོ། ། འདིར་སྣང་བ་བཞི་མཐར་ཕྱིན་པའི་སྐབས་ཡིན་ཏེ། ཚེ་དབང་དེ་འོད་གསལ་བའི་ཡེ་ཤེས་དུ་བ་ལ་སོགས་པ་དང་པོར་མཐོང་དུས་ཆོས་ཉིད་མངོན་སུམ་གྱི་སྣང་བའོ། ། དེ་ཉིད་གོང་ནས་གོང་དུ་མཆེད་པ་ལས་ཕྱི་ནང་གི་རྟགས་མཐོང་བ་ནི་ཉམས་གོང་དུ་འཕེལ་བའི་སྣང་བའོ། ། དེ་ནས་སངས་རྒྱས་ལོངས་སྐུའི་ཞིང་མཐོང་བ་ནི་རིག་པ་ཚད་ཕེབས་ཀྱི་སྣང་བའོ། ། དེ་ནས་དེ་ཡང་ནང་དུ་ཞི་བས་འཛིན་པ་མེད་པ་ནི་ཆོས་ཉིད་ཟད་པའི་སྣང་བའོ། ། དེ་ནས་གདོད་མའི་ངང་དུ་ལོངས་སྐུའི་ཞིང་སྣང་ཐིམ་པ་ནི་གཞི་ཐོག་ཏུ་ཕྱིན་པ་སྟེ་ལྷུན་གྲུབ་རིན་པོ་ཆེའི་སྦུབས་ན་གཟིགས་པ་མེད་པར་བཞུགས་པའོ། ། གསུམ་པ་སླར་ཡང་གདུལ་བྱའི་འཇིག་རྟེན་དུ་སྤྲུལ་སྐུའི་འཆར་ཚུལ་ནི་དེ་ནས་གདུལ་བྱའི་འཇིག་རྟེན་དུ་ལྷུན་གྱིས་གྲུབ་པའི་འཕྲིན་ལས་ཀྱིས་གང་ལ་གང་འདུལ་དུ་རིག་པའི་ཡེ་ཤེས་སྤྲུལ་པའི་སྐུ་མངོན་པར་སྣང་སྟེ། དེའང་ཐུགས་རྗེ་རིག་པའི་ཡེ་ཤེས་དེ་ཉིད་ཕྱིན་ཅི་ལོག་གི་ལོ༵ག་པ༵ར་རྟོག༵་པས་ཀུན་ནས་བཏག༵ས་པའི་ངོ་བོ་སྒྲིབ་གཉིས་བག་ཆགས་དང་བཅས་པ་མ་ལུས་པ་ཐམས་ཅད་རྣ༵མ་པར་དག༵་ཅིང༵་ཇི་ལྟ་བ་དང་ཇི་སྙེད་པའི་ཤེས་བྱ་མ་ལུས་པ་ཀུན་མཁྱེན་པའི་ཡེ༵་ཤེས༵་ཕྱོགས་བཅུར་རྒྱས་ཏེ། ཡེ་ཤེས་དེ་ཉིད་ཀྱང་དབྱིང༵ས་རང་བཞིན་གྱིས་དག་པའི་ཆོས་སྐུ་ཡོན་ཏན་གྱི་གཏེར་ལ༵ས་མི༵་གཞ༵ན་པ་སྟེ་ངོ་བོ་གཅིག་ཡིན་པའི་ཕྱིར༵་རྟོག་པ་མེད་བཞིན་དུ་འགྲོ་དོན་ལྷུན་གྲུབ་ཏུ་འབྱུང་སྟེ། ཡུལ་གདུལ་བྱའི་འཇིག་རྟེན་དང་ཡུལ་ཅན་ཐམས་ཅད་མཁྱེན་པའི་ཡེ་ཤེས་གཉིས་ཡེ་ནས་ལྷུན་གྱིས་གྲུབ་པའི་ཐུག༵ས་རྗེ༵་ཆེ༵ན་པོ༵ས་ཡུལ་ཡུལ་ཅན་དུ་འབྲེ༵ལ་བ༵ས་ན༵་མ་དག་པ་འགྲོ༵་བ་རིགས་དྲུག༵་གི་འཇིག་རྟེན་དུ་འདས་མ་འོངས་ད་ལྟར་བའི་དུས༵་ཐམས་ཅད་དུ་ཡེ་ཤེས་ཀྱི་སྤྱན་གྱིས་གཟིགས་ཤིང་སུ་ནི་འདུལ་བའི་དུས་ལ་བབས་སྙམ་དུ་མཁྱེན་པ་འཇུག་པས།

མཐོ་རིས་ལ་སོགས་པའི་གན༵ས་རིས་སེམས་ཅན་གྱིས་ཁྱབ་པ་མ༵་ལུས༵་པ་དེ་དག་ཏུ་ཐུབ་པ་དྲུག་ལ་སོགས་པའི་སྤྲུལ་པ་ཚད་མེད་པ་སོ་སོའི་སྣང་བ་དང་མཐུན་པར་སྣང༵་ཞིང་དོན་མཛད་པ་ཡིན་ནོ། ། དེ་སྐད་དུའང་འཁོར་ལོ་བཅུ་པའི་མདོ་ལས། བདེ་གཤེགས་ཐུགས་རྗེ་དུས་རིང་འགྲོ་བ་ལ། ། འདུལ་བའི་ཡུལ་དུ་མཁྱེན་ནས་དོན་མཛད་པ། ། དུས་ལས་མི་ཡོལ་སྐད་ཅིག་སོ་སོར་སྣང༌། ། ཡེ་ཤེས་གཟིགས་པ་ཁྱོད་ལ་ཕྱག་འཚལ་ལོ། ། ཞེས་སོ། ། དེའང་ཆོས་སྐུ་ལས་མ་གཡོས་པར་འབྱུང་སྟེ། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། ཞེས་སོ། ། དེ་ལྟར་སྣང་བའི་སངས་རྒྱས་དེ་ཡང་ཕ་རོལ་ཏུ་ཕྱིན་པའི་ལུགས་ཀྱིས་གྲངས་མེད་པ་གསུམ་རྫོགས་པས་འགྲུབ་སྟེ། མདོ་སྡེ་རྒྱན་ལས། གྲངས་མེད་གསུམ་ནི་རྫོགས་པ་ཡིས། ། བསྒོམས་པ་ཡི་ནི་མཐར་ཕྱིན་ཏོ། ། ཞེས་སོ། ། དེའི་མགོ་ཡང་ཚོགས་ཀྱི་ལམ་བསམ་པ་ངེས་པ་ཚུན་ཆད་ནས་འཛིན་ཏེ། དེ་ལས། བཟང་དང་སྨོན་པའི་སྟོབས་ཅན་གྱིས། ། ཞེས་པ་ལ་སོགས་པའོ། ། གསང་སྔགས་ཕྱི་པའི་ཚུལ་ལས་སྐལ་པ་དང་མོས་པ་དང་ཏིང་ངེ་འཛིན་རབ་ཏུ་གྱུར་པས་ལུང་མནོས་ཏེ་བསྙེན་པའི་མཚན་མ་གནས་པས་ཚེ་འདིར་སངས་རྒྱས་ཀྱི་ཞལ་མཐོང་སྟེ། དེ་ནས་ཚེ་གཅིག་གམ་གཉིས་སམ་གསུམ་ལ་སོགས་པ་ན་སངས་རྒྱས་ཐོབ་པར་གྲགས་སོ། ། རྣལ་འབྱོར་ཆེན་པོའི་ལུགས་ལས་མོས་པ་དང་བརྩོན་འགྲུས་དང་དགེ་བའི་བཤེས་གཉེན་གྱི་སྟོབས་ཀྱིས་ལུས་དེས་ཚེ་ལ་དབང་བའི་ས་ཐོབ་ནས་གྲོལ་བར་གསུངས་ སོ། ། འདིར་དབང་ཐོབ་ཅིང་དམ་ཚིག་དང་ལྡན་པས་ཟླ་བ་དྲུག་ལ་སོགས་པས་ཚེ་དབང་བསྒྲུབས་ནས། རྟེན་དེས་བྱང་ཆུབ་ཚེ་གཅིག་ལུས་གཅིག་ལ་འགྲུབ་པར་བསྟན་ཏོ། ། དེ་དག་ཀྱང་གང་ལ་ཞུགས་པ་དེའི་ལུགས་ལྟར་བདེན་གྱི། འདི་ཉིད་ཁོ་ནའི་ལྟར་ཡིན་ནོ་ཞེས་ངེས་བཟུང་མི་བྱ་སྟེ། གཉེན་པོ་དང་ལམ་དང་བརྩོན་འགྲུས་དང་རྐྱེན་གྱི་སྟོབས་སོ་སོ་བ་ཡིན་པའི་ཕྱིར་ཏེ། འདག་ཆལ་གྱི་སྟོབས་སོ་སོས་དྲི་མ་དག་པ་མགྱོགས་བུལ་དང་ཡུལ་གཅིག་ཏུ་བགྲོད་པའང་བརྩོན་འགྲུས་དང་སྟོབས་སོ་སོས་མགྱོགས་བུལ་དུ་སྣང་ཡང་ཡུལ་ལ་ཉེ་རིང་ཡོད་པ་མ་ཡིན་ནོ།

། དེས་ན་སེམས་ལ་དབང་མ་ཐོབ་ཀྱི་བར་དུ་ནི་རྐྱེན་དང་ལས་ཀྱི་རྗེས་སུ་བྱེད་ལ། དེ་ཕན་ཆད་ནི་དུས་ཀྱང་ཅི་དགར་སྣང་སྟེ་རིང་བ་ཐུང་བར་བསྒྱུར་ཅིང་ཐུང་བ་རིང་བར་འཕྲུལ་པ་ལ་སོགས་པ་ཡོད་དེ། དུས་ཀྱང་སེམས་ཀྱི་སྣང་བ་ཙམ་ཡིན་པའི་ཕྱིར་རོ། ། དེ་སྐད་དུའང་དྲི་མ་མེད་པར་གྲགས་པས་བསྟན་པའི་མདོ་ལས། དུས་ཐུང་བར་འདོད་པ་རྣམས་ལ་བསྐལ་པ་མང་པོ་ཞག་བདུན་གྱིས་འདའ་བར་བྱིན་གྱིས་རློབ་ བོ། ། ཞེས་པ་ལ་སོགས་པ་གསུངས་སོ། ། དེའི་ཕྱིར་འཕགས་པའི་གོ་འཕང་ཐོབ་པ་ཚུན་ཆད་ལ་ལམ་ཟབ་མི་ཟབ་ལ་སོགས་པ་ཉེ་རིང་དུ་སྣང་ཡང༌། དེ་ཕན་ཆད་སེམས་ལ་དབང་ཐོབ་པས་ཇི་ཙམ་གྱི་གྲོལ་བར་རང་དབང་ཡོད་དེ། ཡུམ་བར་མ་ལས། རབ་འབྱོར་གང་གི་ཚེ་ཆོས་རྣམས་ལ་ཆོས་ཀྱི་མིག་དྲི་མ་མེད་པ་ཐོབ་པ་དེའི་ཚེ། འདོད་ན་ཞག་བདུན་གྱིས་བླ་ན་མེད་པའི་བྱང་ཆུབ་ཏུ་འཚང་རྒྱ་ལ། འདོད་ན་བསྐལ་པ་བྱེ་བ་ཁྲག་ཁྲིག་རབ་ཏུ་མང་པོས་ཀྱང་བླ་ན་མེད་པའི་བྱང་ཆུབ་ཏུ་འཚང་རྒྱ་སྟེ། འདི་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཐབས་ལ་མཁས་པའི་ཁྱད་པར་དང་པོའོ། ། ཞེས་གསུངས་པ་ལྟར་རོ། ། གསུམ་པ་གང་དུ་དབང་བསྐུར་བའི་དོན་བསྡུ་བ་ནི། སྔར་བསྟན་པའི་མཆོག་དབང་བདེ༵་བ༵་ཆེ༵ན་པོ༵འི་དཀྱིལ༵་འཁོར༵་ནི༵་ཡབ་ཡུམ་སྟངས༵་དཔྱལ༵་གཉི༵ས་ས༵མ་ཡང༵་ན༵་རྡུལ་ཚོན་གྱི་དཀྱིལ་འཁོར་ཁ་དོག་ལྔ༵་པ་བྱས༵་ཏེ༵་སློབ་མ་ད༵ད་ལྡན༵་རྣམས་རབ༵་ཏུ་ཞུག༵ས་ན༵་ཇི་ལྟར་འདོད༵་པའི༵་དངོས་གྲུབ་ཡིད༵་དུ་འོང༵་བ་སྔོན་གཞན་གྱིས་ཐོབ་པ་དང་མཉ༵མ་པར༵་འཐོབ་པ༵ར་འགྱུ༵ར་རོ། ། དེ་ལྟར་སྐལ༵་བ༵་མཉམ༵་པ༵འི་ཡེ༵་ཤེས༵་ཆེན་པོ་དེ༵་དོན་དུ་གཉེར༵་ན༵་ཚེ་འདི་ཉིད་ལ་དངོས་གྲུབ་ཆེན་པོ་ཉེ༵་བར༵་འབྱུང༵་བ༵་ཡི༵་རང་བཞིན་ལས་བཞི་དང་ཚེ་དབང་ཐོབ་པའི་རྟེན་དེས་མཆོག་གི་དངོས་གྲུབ་ཡ༵་མཚན༵་ཆེ༵ན་པོ༵་སངས་རྒྱས་ཉིད་འབྱུང་༵ཞིང་ཐོབ་པར༵་ངེ༵ས་སོ། ། དེ་སྐད་དུའང་མེ་ལོང་ལས། རྡོ་རྗེ་སེམས་དཔའ་ལ་སོགས་ལྷའི།

། དཀྱིལ་འཁོར་མངོན་དུ་མཐོང་ཞུགས་པ། ། བསོད་ནམས་བསྟན་པ་གང་ཡིན་པ། ། ཕྱིས་བྱས་པའང་དེ་བཞིན་ནོ། ། ཞེས་སོ། ། དེ་ལས་གཞན་དུ་ཆོས་དང་བླ་མ་ལ་དད༵་པ་མེ༵ད་ཅིང་རྩ་བ་དང་ཡན་ལག་གི་དམ་ཚིག་ཉམ༵ས་པས་བསྒྲུབས་ན༵་ཚེ་འདིར་ནད་དང་གནོད་པ་ལ་སོགས་པ་མི་འདོད་པ་སྣ་ཚོགས་འབྱུང་ཞིང་ཕྱི་མར་ངན་སོང་དུ་སྐྱེ་བས་ཕུ༵ང་བར༵་འགྱུར༵་ཏེ། རྣལ་འབྱོར་གྱི་རྒྱུད་ལས། བྱང་ཆུབ་སེམས་ནི་མ་བསྐྱེད་དང༌། ། ཐེ་ཚོམ་ཡོད་པ་ཉིད་དང་ནི། ། བཀའ་བཞིན་སྩོལ་བ་མི་བྱེད་པ། ། མ་དད་པས་ནི་མི་འགྲུབ་ཅིང༌། ། འདི་ཕྱིར་སྡུག་བསྔལ་ཉིད་དུ་འགྱུར། ། ཞེས་པ་ལྟར་ རོ། ། ཚུལ་དེ་སྐད་ཅེས༵་དེ་བཞིན་གཤེགས་པ་བཙུན་མོའི་ཚོགས་དང་བཅས་པས་ཆེད༵་དུ༵་བརྗོད༵་དོ༵། ། ཡེ་ནས་ལྷུན་གྱིས་གྲུབ་པའི་དཀྱིལ་འཁོར་གྱི་གནས་ལུགས་གསང༵་བའི༵་སྙིང༵་པོ༵་དོན་གྱི་ཡེ་ཤེས་དེ༵་ཁོ༵་ན༵་ཉིད༵་ངེས༵་པ༵་ལས༵་ཡེ་ནས་གྲུབ་པའི་དཀྱིལ་འཁོར་གྱི་ངོ་བོ་རྡོ༵་རྗེའི༵་མཚོན་བྱེད་གཟུགས་བརྙན་གྱི་དཀྱིལ་འཁོར་དུ་བཀོད༵་པ༵་མཆོག་ཏུ་གསང༵་བ༵་སངས་རྒྱས་ཐམས་ཅད་ཀྱི་དམ༵་ཚི༵ག་གི༵་ལེའུ༵་སྟེ༵་དགུ༵་པའི་རྣམ་པར་བཤད་པ༵འོ༵། ། ། ། ༈ དོན་གཉིས་པ་དབང་བསྐུར་བའི་ཐབས་བྱེ་བྲག་ཏུ་བཤད་པ་ལ་གཉིས་ཏེ། དབང་བསྐུར་བ་ལ་འཇུག་པའི་ཚུལ་མདོར་བསྟན་པ་དང༌། དེའི་རང་བཞིན་རྒྱས་པར་བཤད་པའོ། ། དང་པོ་ནི། དཀྱིལ་འཁོར་བསྟན་པ་དེ༵་ནས༵་བཅོམ༵་ལྡན༵་འདས༵་ཟག་པ་མེད་པའི་བདེ་བས་དགྱེས༵་པ༵་ཆེན༵་པོས༵་ཀུན་ཏུ་བཟང་པོ་ཡབ་ཡུམ་ཁམས་གསུམ་ཆོས་ཀྱི་རྒྱལ་པོར་དབང་བསྐུར་བ་སློབ་མའི་རྒྱུད་ལ་སྦྱི༵ན་པ༵་ཞེས༵་བྱ༵་བའི༵་ཏིང༵་ངེ༵་འཛི༵ན་ལ༵་སྙོམ༵ས་པར༵་ཞུགས༵་ནས༵་དབང་བསྐུར་བའི་ཆེ༵ད་དུ༵་བརྗོད༵་པ༵་འདི༵་སྐད་ཅེས་བརྗོ༵ད་དོ། ། དེའང་དབང་གི་དོན་ལ་ཨབྷི་ཥེ་ཀ་ཏ་ཞེས་ཟེར་ཞིང༌། དེའི་དོན་ཡང་ནུས་པ་འཇུག་པར་བྱེད་པ་སྟེ། འཇིག་རྟེན་ན་རྒྱལ་སར་འདོན་པ་ལ་རིག་བྱེད་ཀྱི་བུམ་པས་དབང་བསྐུར་ནས་ཡུལ་ཁམས་ལ་དབང་བའི་ནུས་པ་འཇུག་པ་དང་འདྲ་བར།

རང་གཞན་གྱི་དོན་བྱེད་པའི་ནུས་པ་འཇུག་པ་སྟེ། རྒྱལ་པོ་སྦྱིན་པ་ཞེས་བྱའོ། ། ཡང་ཨ་བྷི་ཥིཉྩའི་སྒྲས་ཡེ་ཤེས་ཀྱི་བགོས་ཤིང་སྒོ་གསུམ་གྱི་དྲི་མ་འཁྲུད་པས་ན་དབང་ངོ༌། ། གཉིས་པ་ལ་གསུམ་སྟེ། ནུས་པའི་དབང་དང༌། ཕན་པའི་དབང་དང༌། ཕན་ཡོན་ནོ། ། དང་པོ་ལ་གསུམ་ལས། ཟབ་དབང་སྤྱིར་བསྟན་པ་ནི་སྔར་བསྟན་པ་བཞིན་ལྷའི་དཀྱིལ་འཁོར་བསྐྱེད་ཅིང་བདག་ཉིད་འཇུག་པ་དང་སློབ་མ་འཇུག་པ་དང་ཕན་དབང་དང་ནུས་དབང་བསྐུར་ལ་གཟུང་མ་བྱིན་གྱིས་བརླབས་ཏེ། ཡུམ་ཤེས༵་རབ༵་ཀྱི་ཕྱག་རྒྱ་ལ་ཡབ་ཐབས༵་ཀྱི༵་ཕྱག༵་རྒྱ༵་སྙོམས་པར་ཞུགས་པ་ལས༵་ཡབ་ཀྱི་བྱང་སེམས་བདེ༵་བའི༵་རང་བཞིན་ཡི་གེ་ཧཱུྃ་གི་འབྲུ༵་ཚོགས༵་སུ་གསལ༵་བའི༵་རྒྱུན༵་གསང་བ་རྡོ༵་རྗེ༵འི་ལམ༵་ནས༵་ཕྱུང་སྟེ་ཡུམ་གྱི་པ༵དྨོ༵ར་འཁྱིལ༵་བ་སློབ་མའི་ལྕེ༵་རྩེ༵་ནས༵་ཁོང་པར་བསྟིམ༵་ཞིང༵་གཙོ་བོའི་དཀྱིལ༵་འཁོ༵ར་གྱི་འཕྲོ་འདུས་བྱིན་རླབས་བསྡུས་ཏེ་སློབ་མའི་སྙིང་གར་བསྒྱུར༵་ཞིང་གསང་སྔགས་བརྗོད་དོ།

 ། གཞུང་འདི་ཁ་ཅིག་ནུས་དབང་ལྔ་པོ་ཐམས་ཅད་ཆོ་ག་འདིས་བསྐུར་ཞིང་སོ་སོའི་དམིགས་པ་དང་རྗེས་གནང་སྦྱིན་པར་བྱེད་དེ། གསང་བའི་རྒྱུན་དེ་ཏྲཱྃ་ལ་སོགས་པའི་ཡིག་འབྲུར་གྱུར་པ་སློབ་མའི་ཁོང་དུ་ཐིམ་པས་ལྷ་སོ་སོའི་དཀྱིལ་འཁོར་ལྔ་པོའི་སྤྲོ་བསྡུ་བྱེད་པར་བཞེད་དོ། ། དེ་ནི་གོ་རིམ་ལོག་པའི་སྐྱོན་ཡོད་དོ། ། གཉིས་པ་ནུས་དབང་བྱེ་བྲག་ཏུ་བཤད་པ་ལ་ལྔ་ལས། ཉན་པའི་དབང་གི་ཏིང་ངེ་འཛིན་ནི་སློབ་མ་རིན་ཅེན་འབྱུང་ལྡན་དུ་གསལ་བའི་ཉན༵་བྱེད༵་རྣ་བ་གཉིས་ཀྱི་ནང་དུ་བྷྲཱུྃ་ལས་འཁོར༵་ལོ༵་རྩིབས་བཞིར་ཏྲཱྃ་ལས་ལྷའི༵་གཞལ༵་ཡས༵་སུ༵་གསལ༵་བའི༵་རྣ་བའི་དབང་པོ་སྒྲ་ལ་ཉན་ནུས་སུ་འཛིན་པའི་ཐིག༵་ལེ༵་ཤིན་ཏུ་དྭངས་པའི་ངོ༵་བོ༵་ཉི༵ད་དུ་གནས་པ་དེ་ཡི་གེ་ཏྲཱ༵ྃ་ཟུང་ལྔ་ཡ་བཅུ་ཧཱུྃ་བཞི་ཛཿཧཱུྃ་བྃ་ཧོཿདང་བཅས་པ་གསུང་ཆོས་ཀྱི༵་ཕྱག༵་རྒྱའི༵་ཚོགས༵་མཆོག༵་ཡི་གེ་རྣམས་འོད་དུ་ཞུ་བ་ལས༵། རི༵ན་ཅེ༵ན་འབྱུང་ལྡན་གྱི་དཀྱི༵ལ་འཁོ༵ར་གས༵ལ་བར་བསྐྱེད་ལ་བླ་མས་ཡེ་ཤེས་པ་དེ་ཁོ་ན་འདྲ་བ་སྤྲོས༵་ཏེ་སློབ་མའི་རྣ་བར་ཐིམ༵་པས་ཉན་པའི་སྒྲིབ་པ་དག་ནས་ལྷ་དང་བཅས་པ་འོད་དུ་ཞུ་བ་ལས་རིན་ཅེན་འབྱུང་ལྡན་དུ་བསམས་ལ་དམ་ཚིག་བསྒྲག་ཅིང་རྗེས་གནང་སྦྱིན་པ་ནི། ཏྲཱ༵ྃ་ནི་མགོ་འདྲེན་པ་སྟེ་གསང༵་བ༵་མ་ཧཱ་གས༵ང་ཆེ༵ན་ཨ་ནུ་གས༵ང་མཆོ༵ག་གང༵་ཡིན་པ་རྫོགས་པ་ཆེན་པོ་ཨ་ཏི་ཡོ་ག་སྟེ་ནང་པ་དང༌། ཀྲཱི་ཡ་ཨུ་པ་ཡོ་ག་ལ་སོགས་པ་ཕྱི་ཐུབ་པ་རྒྱུད་ཀྱི་ཐེག་པའི་གས༵ང་བ༵་ཀུན༵་སློབ་དཔོན་ལ༵ས་མཉ༵ན་པ༵ར་བྱ༵་ཞིང༌། རང་གིས་སློབ་དཔོན་གྱི་དབང་མ་ཐོབ་པ་དེ་སྲིད་དུ་གས༵ང་བ༵འི་དོན༵་ཉིད༵་རང་གི་རྒྱུད་ལ་གོམས་འདྲིས་སུ་བྱེད་ཅིང་བརྟག༵་པ༵ར་བྱ་བ་ལས༵་གང་ཟག་གཞན་དང་ཡུལ་དུས་གཞན༵་དུ༵་སྨྲ༵་བར༵་བྱ༵་བ༵་མིན༵་པས་མ་སྒྲོགས་ཤིག་ཅེས་སོ། ། གཉིས་པ་བསྒོམ་པའི་དབང་གི་ཏིང་ངེ་འཛིན་ནི་གསལ༵་བའི༵་འཁོ༵ར་ལོ༵འི་སྙིང་གཞལ༵་ཡས༵་ཁང་དུ་བསྐྱེད་པའི་ནང༵་དུ་དྲན་གཞི་གསལ༵་བའི༵་རྟེན་བྱེད་པའི་དྭངས་མའི་ཐིག༵་ལེ༵་ཡུངས་འབྲུ་ཙམ་གྱི་ངོ༵་བོ༵་ཉིད༵་གཙོ་བོའི་ས་བོན་ཡི༵་གེ༵་ཧཱུྃ་གི་ཕྲེ༵ང་བ༵འི་ཚོ༵གས་མཆོ༵ག་འོད་དུ་ཞུ་བ་ལས༵།

ཐུགས་ཀྱི་རི༵གས་ཀྱི༵་དཀྱི༵ལ་འཁོ༵ར་དུ་གས༵ལ་བཏབ་སྟེ་ཡེ་ཤེས་པ་སྤྲོ༵་ཞིང་ཐིམ༵་པས་ཡིད་ཀྱི་སྒྲིབ་པ་སྦྱངས་ཏེ་འོད་དུ་ཞུ་བ་ལྷར་གྱུར་པས། རྗེས་གནང་སྦྱིན་པ་ནི། ཨོཾ༵་དུས༵་གསུམ༵་གྱི་རྒྱལ༵་བ༵འི་སྲ༵ས་པོ་ཆེ༵ན་པོ༵་ཞེས་སློབ་མ་ལ་བོས་ནས། སངས་རྒྱས་ཐམས་ཅད་ཀྱི་སྐུ༵་གསུ༵ང་ཐུག༵ས་ཀྱི༵་རྡོ༵་རྗེ༵་ལུས་ལྷ་ངག་སྔགས་སེམས་ཆོས་ཉིད་ཟབ་མོའི་དོན་སྒོམ་ལ་ཟུང༵ས་ཤིགདེའི་ངང་ལས་རྒྱལ༵་བ༵་ཐམ༵ས་ཅ༵ད་མཉེ༵ས་པའི་མཆོད་པ་བསྒྲུབ་པ་དང་ཕྱི་ནང་གསང་བ་བདེ་བ་ཆེན་པོས་མཆོད་ལ༵་འབྲས་བུ་རྒྱལ༵་བ༵་ཀུན༵་དང༵་མཉ༵མ་པ༵ར་སྦྱོར༵་བའི་གོ་འཕང་འཐོབ་པར་གྱིས་ཤིག་ཅེས་པའཽ། །གསུམ་པ་འཕྲིན་ལས་ཀྱི་དབང་གི་ཏིང་ངེ་འཛིན་ནི། ལ༵ག་པ༵འི་འཁོ༵ར་ལོ༵འི་གཞ༵ལ་ཡ༵ས་སུ་རེ༵ག་ཤེས་གས༵ལ་བ༵འི་རྟེན་བྱེད་པའི་ཐི༵ག་ལེ༵་དྭངས་པའི་ངོ༵་བོ༵་ཉིད༵་ཧཱ༵ྃ་གི༵་ཕྱག༵་རྒྱའི༵་ཚོག༵ས་མཆོ༵ག་ཡི་གེའི་རང་བཞིན་དུ་གྱུར་པ་ལ༵ས། འཕྲིན་ལས༵་ཀྱི༵་དཀྱི༵ལ་འཁོ༵ར་གས༵ལ་བར་བསྐྱེད་ལ་ཡེ་ཤེས་པ་སྤྲོ༵་ཞིང་ཐིམ༵་པ་ཞུ་བ་ལས་དོན་གྲུབ་ཡབ་ཡུམ་དུ་གྱུར་པ་ལ། རྗེས་གནང་སྦྱིན་པ་ནི་ཨོཾ༵་རིགས་ཀྱི་བུ་ཁྱོ༵ད་ནི༵་དེ་རིང་ཉིད་ནས་རྡོ༵་རྗེ༵་ལ༵ས་ཏེ་དོན་ཡོད་གྲུབ་པ་ཡི༵ན་གྱི༵ས། སེམས་ཅན་གྱི་དོན་དང་སངས་རྒྱས་མཆོད་པ་རང་རང་གི་བསྒྲུབ་པའི་ལ༵ས་རྣམ༵ས་མ༵་ལུས༵་པ་ཀུན༵་གྱིས༵་ཤི༵གདེས་སངས་རྒྱས་དང་བྱང་ཆུབ་སེམས་དཔའི་རྣམ་འཕྲུལ་གྱི་ཕོ༵་ཉ༵་མ༵ང་པོ༵འི་ཚོགས་ཚུར་འདུ༵་བས་དངོས་གྲུབ་སྟེར་ཞིང་ཕར་འཕྲོ༵་བས་འཕྲིན་ལས་བསྒྲུབ་པའི་རང་བཞིན་དུ་གྱུར་པ་ཀུན༵་གྱིས་ཁྱོད༵་ཀྱི༵་དགོ༵ས་པའི༵་དོན་ཐམས་ཅད་སྒྲུབ་པར་བྱེད༵་པ༵་ཡི༵ན་ཞེས་སོ། ། ཡང་ཕོ་ཉའི་ལམ་བསྒོམས་པས་དངོས་གྲུབ་འགྲུབ་པར་བྱེད་པའོ། ། བཞི་པ་འཆད་པའི་དབང་གི་ཏིང་ངེ་འཛིན་ནི། ཚིག་སྨྲ༵་བར་བྱེད༵་པའི་ལྕེའི་འཁོ༵ར་ལོ༵འི་གཞ༵ལ་ཡ༵ས་སུ༵་རོ་འཛིན་ལྕེའི་དབང་པོ་དྭངས་ཤིང་གས༵ལ་བའི་ཐིག༵་ལེ༵འི་ངོ༵་བོ༵་ཉིད༵་ཡི་གེ་ཧྲཱི༵ཿཡི༵་རང་བཞིན་ཟུང་ལྔའི་ཕྱག༵་རྒྱའི༵་ཚོ༵གས་ཀྱི་མཆོ༵ག་འོད་དུ་ཞུ་བ་ལས༵།

སྣང་བ་མཐའ་ཡས་གསུང་ཆོ༵ས་ཀྱི༵་རིགས་ཀྱི་དཀྱི༵ལ་འཁོ༵ར་དུ་གས༵ལ་བ་ལ་ཡེ་ཤེས་པ་སྤྲོ༵་ཞིང་ཐིམ༵་པ་ཞུ་བ་ལས་འོད་དཔག་མེད་དུ་བསྐྱེད་ལ། རྗེས་གནང་སྦྱིན་པ་ནི་ཨོཾ༵་ཕྱི་ནང་གསང་བའི་ཆོས༵་ཀྱི༵་བདུ༵ད་རྩི༵་བླ༵་ན་མེ༵ད་པ་རྣམས་ཀྱི༵ས་ཐེག་པ་སོ་སོ་གང་དང་གང་ལ་དད༵་པ་དང་ལྡ༵ན་པའི་སྐྱེས༵་བུ༵་དེ་དང་དེ་ཆོས་བསྟན་པས་ངོམ༵ས་པ༵ར་བྱོས༵་ལ། དབང་པོ་ར༵བ་ལ་གསང་ཆེན་རྨད་དུ་བྱུང་བའི་ཐེག་པ། འབྲིང༵་ལ་རྒྱུའི་ཐེག་པ་ཆེན་པོ། ཐ༵་མ༵འི་བློ༵་ཅ༵ན་ལ༵་ཉན་རང་དང་ལྷ་མའི་ཐེག་པ་དབང་པོའི་རིམ་པ་དང་མཐུན༵་པར༵་ཆོས་ཀྱི་གས༵ང་བ་སོ་སོར་བསྒྲ༵གས་ཀྱིས། དམན་པའི་གང་ཟག་ལ་ཆེན་པོའི་ཆོས་དང་ཆེན་པོ་ལ་དམན་པ་ལ་སོགས་པ་འཆོལ་བར་བསྒྲག་པའི་ཚུལ་གཞན༵་དུ༵་བྱ་བ་མི༵ན་ཏེ། དོན་དུ་མི་འགྱུར་བ་དང་ཆོས་སྤོང་བའི་ལས་གསོག་པའི་ཕྱིར་རོ། ། དེ་སྐད་དུའང་སྤྱོད་འཇུག་ལས། དམན་ལ་མཆོག་གི་ཆོས་མི་བཤད། ། ཅེས་པ་དང༌། རྒྱན་སྟུག་པོ་བཀོད་པ་ལས། རྒྱ་ཆེར་ཆོས་ཀྱི་སྣོད་གྱུར་པ། ། སྣོད་མ་ཡིན་ལ་སྦྱར་མི་བྱ། །ཞེས་པ་ལྟར་རོ། ། ལྔ་པ་རྡོ་རྗེ་རྒྱལ་པོ་བཀའ་རབ་འབྱམས་ཀྱི་དབང་གི་ཏིང་ངེ་འཛིན་ནི་མགོ་ལ་སོགས་པ་ཡན་ལག་ལྔ་ནི་འགྲོ་འདུག་དང་ཕྱག་རྒྱ་དང་ཡུལ་ལ་བལྟ་ཞིང་སྒུལ་བསྐྱོད་བྱེད་པས་བསྐྱོ༵ད་ཆེ༵ན་འཁོ༵ར་ལོ༵འི་གཞ༵ལ་ཡ༵ས་སུ༵་ལུས་ཀྱི་དབང་པོ་དྭངས་ཤིང་གས༵ལ་བ༵འི་ཐིག་ལེ༵འི་ངོ༵་བོ༵་ཉིད༵་དང་གཉིས་སུ་མེད་པ། ལག་པ་གཡས་ཀྱི་དཔུང་མགོར་ཧཱུ༵ྃ་མགོ་ལ་ཨོཾ༵་གཡོན་ལ་སྭ༵་རྐང་པ་གཡོན་ལ་ཨཱ༵ྃ་གཡས་ལ་ཧཱ༵་རྣམ༵ས་འོད་དུ་ཞུ་བ་ལས༵། རིགས་ལྔ་སོ་སོའི་དཀྱིལ༵་འཁོ༵ར་ལྔ༵་དང་ཕྱི་རོལ་ཏུ་བསྲུང་བའི་འཁོར་ལོ་ཁྲོ༵་བཅུའི་ཕྲེ༵ང་བ་དང་བཅས་པ་བསྒོ༵མ་ཞིང༌། རྗེས་སུ་གནང་བ་ནི་ཨོཾ༵་ཕྱོག༵ས་བཅུ༵་དུས༵་བཞི༵འི་སངས་རྒྱས་ཐམ༵ས་ཅ༵ད་ཀྱི་སྐུ༵་དང་གསུ༵ང་དང་ཐུག༵ས་ཀྱི༵་རྡོ༵་རྗེ༵་ཆེ༵ན་པོ་འཁོར་འདས་ཐམས་ཅད་ལ་ཡེ་ནས་ཁྱབ་པའི་རང་བཞིན་རྨད་དུ་བྱུང་བའི་དཀྱིལ༵་འཁོ༵ར་ཀུན༵་གྱི༵་བྱེད༵་པ༵་པོ༵་དཔལ་ཀུན་ཏུ་བཟང་པོ་ཁྱོད་ཡིན་པས།

རིགས་ཀྱི་བུ་འདི་ལ་མཆོག་གི་དཀྱི༵ལ་འཁོ༵ར་དངོས་གྲུབ་ཀུན༵་གྱི༵་སྦྱི༵ན་པ༵་དམ་པ་སྤྱོད༵་པ་སྟེ་སྩོལ་ཞིག་ཅེས་པའོ། ། གསུམ་པ་དབང་དང་མི་ལྡན་པའི་ཉེས་པ་ནི་སྒོ་གསུམ་ཡོ་བྱད་དང་བཅས་པས་གསང་སྔགས་ཀྱི་སློབ༵་དཔོ༵ན་མཉེས༵་པ༵ར་མ༵་བྱ༵ས་ཤི༵ང་ཕྱི་ནང་གསང་བའི་དབ༵ང་རྣམ༵ས་རྒྱུད་ལ་ཐོ༵བ་པ༵ར་མ༵་བྱས༵་པ༵ར་གསང་སྔགས་ཉན༵་པ༵་དང༌། སྒྲུབ་པ་དང་གཞན་ལ་འཆད་པ་ལ༵་སོག༵ས་པ་རྩོ༵མ་པར་བྱེད་པ༵་རྣམ༵ས་ལ། ཚེ་འདིར་བསྒྲུབས་པའི་འབྲ༵ས་བུ༵་དངོས་གྲུབ་མེ༵ད་ཅིང༵་ཕྱི་མ་ངན་སོང་དུ་སྡུག་བསྔལ་མྱོང་བས་བརླ༵ག་པ༵ར་འགྱུར༵་ཏེ། ཆོས་ཟབ་མོ་ལ་དབང་ཟོས་པའི་ཕྱིར་རོ། ། ལས་རྒྱ་མཚོའི་རྒྱུད་ལས། དབང་རྣམས་ཐོབ་པར་མ་བྱས་པར། ། གསང་སྔགས་བསྒྲུབ་པ་ལོགས་པར་འགྱུར། ། ཞེས་སོ། ། གཉིས་པ་ཕན་པའི་དབང་ནི་སློབ་མ་ལྷའི་བདག་ཉིད་དུ་གསལ་བ་ལ། རིན་པོ་ཆེའི་དབུ༵་རྒྱན༵་བཅིངས་པ་ནི་ཁམས་གསུམ་ཆོས་ཀྱི་རྒྱལ་པོར་མངའ་དབང་བསྐུར་ཏེ། རྣམ་ཤེས་ཚོགས་བརྒྱད་ཡེ་ཤེས་ལྔར་གསལ་ཞིང་ཕྱིར་མི་ལྡོག་པར་མཚོན་ པའོ། ། ཅོད༵་པན༵་ཏེ་དར་དཔྱངས་ཀྱིས་སྒྲིབ་པ་གཉིས་དག་ཅིང་ཐབས་དང་ཤེས་རབ་ཟུང་དུ་འབྲེལ་བར་མཚོན་པའོ། ། མེ་ཏོག་གི་འཕྲེང༵་བས༵་ནི་ལས་དང་བག་ཆགས་དག་ཅིང་བྱང་ཆུབ་ཀྱི་ཡན་ལག་གི་ཚོགས་ཐོབ་པའི་མཚོན་བྱེད་དོ། ། དེ་གསུམ༵་ག་དབུ་རྒྱན་གྱི་དབང་སྟེ་སངས་རྒྱས་ཀྱི་རྒྱལ་ཚབ་ཏུ་འགྱུར་བའོ། ། གོ༵་ཆ༵་ནི་ཉོན་མོངས་པའི་མཚོན་གྱིས་མི་ཚུགས་ཤིང་བདུད་ཀྱི་སྒྱུ་འདུལ་བར་མཚོན་པའོ། ། རྒྱལ༵་མཚན༵་ནི་འཁོར་བའི་རྒྱུ་ཀུན་ནས་ལྡང་བའི་ཆ་དང་བཅས་པ་དག་ཅིང་མི་མཐུན་པའི་ཕྱོགས་ལས་རྣམ་པར་རྒྱལ་བ་མཚོན་པའོ། ། རྡོ་རྗེ་ལ་སོགས་པའི་རིགས་ལྔའི་ཕྱག༵་རྒྱ༵་ནི་ཉོན་མོངས་པ་ལྔ་གནས་སུ་དག་ཅིང་ཡེ་ཤེས་ལྔ་ཐུགས་སུ་ཆུད་པར་མཚོན་པ་དང༵༌། གདུག༵ས་ནི་ཉོན་མོངས་པའི་གདུང་བ་སྐྱོབ་ཅིང་ཐུགས་རྗེས་འགྲོ་བ་སྐྱོབ་པར་མཚོན་པ་དང༵༌། འདི་བཞི་ནི་གཞན་དོན་ཕུན་སུམ་ཚོགས་པའི་དབང་ངོ༌།

། བུམ༵་པ༵་ནི་ཉོན་མོངས་པའི་དྲི་མ་འཁྲུད་ཅིང་རིགས་ལྔའི་ནུས་པ་འཇོག་པ་སྟེ་ཟག་པ་མེད་པའི་ཆུ་རྒྱུན་མཚོན་པའོ། ། བཟ༵འ་བ་དང་བཏུང༵་བ་ནི་འཁོར་འདས་ཀྱི་རྒུད་པ་དང་བྲལ་ནས་བསམ་གཏན་གྱི་རོས་རྒྱས་པར་མཚོན་པའོ། ། འདི་གཉིས་ནི་རང་དོན་ཕུན་སུམ་ཚོགས་པའི་དབང་ངོ༵༌། ། ཉི་མ་ཟླ་བ་ཆུ་ས་ཤ་ཆེན་གྱི་དྭངས་མ་སྟེ་སྙིང༵་པོ༵་ལྔ༵་ཡི༵་དབ༵ང་བསྐུར༵་བ༵་ནི། ཕུང་པོ་ལྔ་ཡབ་ལྔ་འབྱུང་བ་ལྔ་ཡུམ་ལྔ་ཉོན་མོངས་པ་ལྔ་ཡེ་ཤེས་ལྔར་དག་ཅིང་དབྱེར་མེད་པར་མཚོན་པའོ། ། འདི་ནི་འཁོར་འདས་གཉིས་སུ་མེད་པར་སྟོན་པའི་དབང་ངོ༌། ། གསུམ་པ་དབང་ཐོབ་པའི་ཕན་ཡོན་ནི་དེ་ལྟར་ནུས་པ་དང་ཕན་པའི་དབང་རྣམས་རྫོགས་པར་ཐོབ་པའི་དུས༵་འདི༵་ཕྱིན༵་ཆ༵ད་རིགས་ཀྱི་བུ་ཁྱོད་རྒྱལ༵་བ༵་ཀུན་ཏུ་བཟང་པོ༵འི་སྲ༵ས་སུ་གྱུར་པ་ཡིན་ཏེ། གསང་རྒྱུད་ལས། གསང་བའི་དབང་ནི་ཐོབ་མ་ཐག། ཀུན་བཟང་དོན་གྱི་སྲས་སུ་འགྱུར། ། ཞེས་སོ། ། དེའང་ཕྱི་ཕ་རོལ་ཏུ་ཕྱིན་པས་ཀྱང་སེམས་བསྐྱེད་ཐོབ་མ་ཐག་ཏུ་རྒྱལ་བའི་སྲས་སུ་བརྗོད་དེ། སྤྱོད་འཇུག་ལས། བྱང་ཆུབ་སེམས་བསྐྱེད་གྱུར་ནས་སྐད་ཅིག་ལ། ། འཁོར་བའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ ཞིང༌། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། ། ཞེས་པ་དང་མཐུན་ ནོ། ། དབང་ཐོབ་ནས་སྐྱེ་བ་ཕྱི་མ་ང༵ན་སོང༵་དུ་ལྷུང་བའི་ལས་དང་བག་ཆགས་ཀྱིས་མཚམས་སྦྱོར་བ་མངོན་གྱུར་བསྲབས་ཤིང་ཟད་པས་ངན་སོང་གསུམ་དང་དེའི་སྡུག་བསྔལ་ཐ༵མས་ཅ༵ད་མེ༵ད་པ༵་དང༵༌། ཚེ༵་དབང་གི་རྒྱུ་མཐུན་ཡོད་པས་འདིར་ཡང་ཚེ་རི༵ང་ཞིང་ནོར་དང་འབྱོར་པ་དང་དབང་ཕྱུག་དམ་པའི་བདེ༵་བ༵་ཕུན༵་སུམ༵་ཚོ༵གས་པ་ཐམས་ཅད་དང་ལྡན་ཞིང་སྡུག་བསྔལ་མེད་པ་དང༌། ཕྱི་མ་ལ་ཡང་གནས་སྐབས་མཐོ༵་རི༵ས་ཀྱི་འཇིག་རྟེན་ལྷ་དང་མིའི་ནང་དུ་སྐྱེ་ཞིང་རྟག་ཏུ་དགེ་བའི་ཆོས་ལ་སྤྱོད་པ་དང་མཐར་ཐུག་ཐར༵་པའི༵་བདག༵་པོ༵་ཆོས་སྐུ་དང་གཟུགས་སྐུ་ཕུན་སུམ་ཚོགས་པས་འགྲོ་བའི་དོན་གཉིས་ཕུན་སུམ་ཚོགས་པ་བྱེད་པར་འགྱུར༵་རོ།

། ཞེས༵་བརྗོ༵ད་དོ༵། ། དེ་སྐད་དུའང་ཁ་སྦྱོར་ཐིག་ལེའི་རྒྱུད་ལས། དབང་ཐོབ་བདེ་བ་ཕུན་སུམ་ཚོགས། ། འདིར་ཡང་ལེགས་པ་ཀུན་འགྲུབ་ཅིང༌། ། ངན་སོང་ཐམས་ཅད་མེད་པ་དང༌། ། ཕྱི་མར་དོན་གཉིས་ལྷུན་གྲུབ་འགྱུར། ། ཞེས་སོ། ། ཐུགས་ཀྱི་ཡེ་ཤེས་མཆོག་ཏུ་གསང༵་བའི༵་སྙིང༵་པོ༵་ཕུན་སུམ་ཚོགས་པ་ཟབ་མོ་དེ༵་ཁོ༵་ན༵་ཉིད༵་ངེ༵ས་པ༵་ལ༵ས་སངས་རྒྱས་ཀྱི་རྒྱལ་ཚབ་ཏུ་དབ༵ང་བསྐུར་བའི་ཡེ་ཤེས་སྦྱིན༵་པ༵འི་ལེ༵འུ་སྟེ༵་བཅུ༵་པའི་རྣམ་པར་བཤད་པ༵འོ༵། ། ། ། ༈ སྤྱི་དོན་གཉིས་པ་ལམ་བསྐྱེད་པ་དང་རྫོགས་པའི་རིམ་པ་བསྟན་པ་ལ་གཉིས་ཏེ། ཐ་མལ་གྱི་མངོན་ཞེན་བཟློག་པ་བསྐྱེད་པའི་རིམ་པ་དང༌། སྙིང་པོའི་དོན་ལ་འཇུག་པ་རྫོགས་པའི་རིམ་པའོ། ། དང་པོ་ལ་གཉིས་ཏེ། ཐབས་བསྐྱེད་པའི་རིམ་པ་ཚོགས་ཀྱི་དཀྱིལ་འཁོར་བསྟན་པ་དང༌། དེའི་ཡན་ལག་བྱེ་བྲག་ཏུ་བཤད་ པའོ། ། དང་པོ་ལ་གསུམ་སྟེ། དོན་གྱི་འབྲེལ་དགོད། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། གཞི་དཀྱིལ་འཁོར་དུ་དབང་བསྐུར་བ་དེ༵་ནས༵་ལམ་བསྐྱེད་པའི་རིམ་པ་ཐབས་སྣང་བའི་དངོས་པོ་ལམ་དུ་བསླང་བའི་ཕྱིར། དེ༵་བཞི༵ན་གཤེ༵གས་པ༵་ཐབས་ཀྱིས་རོལ་པས་དགྱེས༵་པ༵་ཆེན༵་པོས༵་ཀུན་ཏུ་བཟང་པོ་ཉིད་ཐབས་སྣང་བའི་སྒྱུ༵་འཕྲུལ༵་འདོད་ཡོན་ལྔ་ལ་སོགས་པ་འཁོར་བའི་ཆོས་ཉོན་མོངས་པའི་རྣམ་པར་སྣང་བ་རྣམས་ཤེས་རབ་སྟོང་པའི་རང་བཞིན་དུ་གནས་པས་དྲྭ༵་བའི༵་ངོ་བོ་སྟེ་ཡེ་ནས་སྤང་བླང་དང་དགག་སྒྲུབ་གཉིས་སུ་མེད་པའི་ཆོས་ཉིད་ཟུང་འཇུག་ཆེན་པོ་ནི་ཡེ་ནས་སངས་རྒྱས་པའི་ཕྱིར་ཆོས་ཐམས་ཅད་ཀྱི་གནས་ལུགས་སམ་རྒྱལ༵་པོ༵་ཞེས་བྱའོ། ། དེ་ཉིད་ཤེས་པར་བྱ་བའི་ཕྱིར་འདོད་ཡོན་དང་ཉོན་མོངས་པ་མ་སྤངས་པར་ཇི་ལྟར་སྣང་དུས་ཉིད་ནས་ཡེ་ཤེས་ཆེན་པོར་དབང་སྒྱུར་བ་ཞེས༵་བྱ༵་བ༵འི་ཏིང༵་ངེ༵་འཛི༵ན་དམ་པ་ལ༵་ཡབ་ཡུམ་སྙོམ༵ས་པ༵ར་ཞུག༵ས་ན༵ས་ཐམས་ཅད་ཐར་ལམ་དུ་བསྟན་པའི་ཆེད༵་དུ༵་བརྗོད༵་པ༵་འདི༵་སྐད་ཅེས་བརྗོད༵་པར་མཛད་དོ༵།

། གཉིས་པ་ལ་གཉིས་ཏེ། གཞི་ལྷུན་གྱིས་གྲུབ་པའི་དཀྱིལ་འཁོར་ཤེས་པར་བྱ་བ་དང༌། ལམ་ཐབས་དང་ཤེས་རབ་ཀྱི་དཀྱིལ་འཁོར་ཉམས་སུ་བླང་བའོ། ། དང་པོ་ནི། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཡེ་ནས་སྟོང་པའི་ངང་ལས་བྱུང་བར་རྒྱུ༵་གཅི༵ག་པ༵་ཡིན་ཏེ། ཏིང་ངེ་འཛིན་རྒྱལ་པོ་ལས། ཇི་ལྟར་བར་སྣང་ཅུང་ཟད་སྤྲིན་མེད་ལས། ། སྐད་ཅིག་ཏུ་ནི་སྤྲིན་གྱི་དཀྱིལ་འཁོར་སྣང༌། ། བྱུང་ནས་ཞིག་སྟེ་སྤྲིན་གྱི་དཀྱིལ་འཁོར་མེད། ། ཐོག་མ་གང་ལས་བྱུང་བ་བརྟག་པར་བྱ། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་སོ། ། དེ་ལྟར་སྟོང་པའི་ངང་ལས་དང་པོར་བྱུང་བར་མ་ཟད། ད་ལྟ་སྣང་དུས་ཉིད་ནས་ཀྱང་ཡི༵ག་འབྲུ༵་ཨའི༵་ཚུལ༵་དུ་རང་བཞིན་གྱིས་མ་སྐྱེས་པའི་ངོ་བོ་སྣང་སྟོང་གཉིས་སུ་མེད་པར་གནས་ཏེ། ལྷའི་བུས་ཞུས་པའི་མདོ་ལས། ཆོས་ཐམས་ཅད་རང་བཞིན་གྱིས་རྣམ་པར་དག་པ་ཨའི་ཚུལ་དུ་གནས་སོ། ། ཞེས་སོ། ། དེའང་སྣང་བ་ནི་ཨོཾ། སྟོང་པ་ནི་ཨཱཿགཉིས་སུ་མེད་པ་ནི་ཧཱུྃ་གི་རང་བཞིན་དུ་གནས་པས་སྣང་བཞིན་དུ་སྟོང་སྟོང་བཞིན་དུ་སྣང་སྣང་བ་དང་སྟོང་པ་གཉིས་སུ་མེད་པ་སྟེ། རྩ་བ་ཤེས་རབ་ལས། རྨི་ལམ་ཇི་བཞིན་སྒྱུ་ཇི་བཞིན། ། དྲི་ཟའི་གྲོང་ཁྱེར་ཇི་བཞིན་དུ། ། དེ་བཞིན་སྐྱེ་དང་དེ་བཞིན་གནས། ། དེ་བཞིན་དུ་ནི་འཇིག་པའང་གསུངས། ། ཞེས་པ་དང༌། གང་ཕྱིར་སྟོང་པ་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། ། ཞེས་སོ། ། མེ་ཡི་རང་བཞིན་ཚ་བས་བྱིན་གྱིས་བརླབས་པ་ལྟར་ཆོས་ཐམས་ཅད་ཀྱི་རང་བཞིན་ཡེ་ནས་དཀྱིལ་འཁོར་གྱི་རང་བཞིན་དུ་སངས་རྒྱས་པར་བྱི༵ན་གྱིས༵་བརླ༵བས་དང༵་སྟེ་མ་དག་པ་མེད་ཅིང་དག་པ་འབའ་ཞིག་གི་ཚུལ་དུ་གནས་ཏེ། གསང་རྒྱུད་ལས། ཆོས་ཀུན་ཡེ་ནས་དཀྱིལ་འཁོར་དུ། ། བྱིན་གྱིས་བརླབས་པ་རྣམ་པར་ དག། ཅེས་སོ། ། དེའང་སྟོང་པ་ཆོས་སྐུ་སྣང་བ་ལོངས་སྐུ་སྣ་ཚོགས་སུ་སྣང་བ་སྤྲུལ་པ་སྐུའི་རང་བཞིན་ནི། གཟུགས་ཐམས་ཅད་སྐུའི་དཀྱིལ་འཁོར།

སྒྲ་ཐམས་ཅད་གསུང་གི་དཀྱིལ་འཁོར། ཆོས ་ཉིད་ ཐམས་ཅད་ཐུགས་ཀྱི་དཀྱིལ་འཁོར་དུ་གནས་ སོ། ། དེ་ལྟར་གནས་འི་རང་བཞིན་རྣམས་ཀྱང་དུས་གཞན་ནམ་ལྐོག་ཏུ་གྱུར་པ་ལ་སོགས་པ་མ་ཡིན་པར་སྣང་དུས་འདི་ཉིད་ནས་ཕྱི་སྣང་བ་ཡུམ་ནང་ཕུང་པོ་ཡབ་རྟོག་ཚོགས་ལྷའི་རང་བཞིན་དུ་གནས་པའི་ངོ་བོ་མངོ༵ན་སུམ༵་པ༵ར་སྣང་ཞིང་སྣང་དུས་ཉིད་ནས་མཉམ་པ་ཉིད་ཀྱི་ངང་ལས་མི་གཡོ་བའི་དགོངས་པ་སྟོན་པ་ཡིན་ཏེ། ཀུན་བྱེད་ལས། ཀུན་རྒྱུ་བྱང་ཆུབ་སེམས་ལས་ནི། ། སེམས་ཀྱི་ངོ་བོ་འབྱུང་ཆེན་ལྔ། ། སྟོན་པ་བྱང་ཆུབ་སེམས་ལྔ་བྱུང༌། །

སྐུ་ནི་ལོངས་སྤྱོད་རྫོགས་པའི་སྐུ། ། ཆོས་ནི་རང་གི་ངོ་བོས་འཆད། ། སྟོན་ནི་རང་གི་རང་བཞིན་སྟོན། ། སྟོན་པ་ལོངས་སྤྱོད་རྫོགས་སྐུ་སྟེ། ། དགོངས་པ་ཉིད་ལ་ཉིད་མི་རྟོག། ཆོས་རྣམས་གཞན་ལའང་རྟོག་མི་བྱེད། ། བྱང་ཆུབ་སེམས་ཀྱི་སྟོན་པ་ལྔས། ། ཀུན་ཀྱང་ཆོས་ཉིད་དེ་བཞིན་སྟོན། ། ཞེས་སོ། ། དེ་བཞིན་དུ་ཡེ་ཤེས་ཡོད་པར་དུག་ལྔས་སྟོན་པ་དང༌། སྐུ་ལྔ་སེམས་ཀྱིས་སྟོན་པ་དང༌། ཡུམ་ལྔ་འབྱུང་ལྔས་སྟོན་པ་སྟེ། བཞིན་དང་གཟུགས་བརྙན་ལས་ཀྱང་གསལ་བར་ཆོས་རྣམས་ཀྱི་རང་གི་མཚན་ཉིད་སངས་རྒྱས་པའི་ཆོས་ཉིད་དང་སྣང་ལ་ངོས་གཟུང་མེད་པའི་ཆོས་ཅན་དུ་མངོན་དུ་སྟོན་པའོ། ། དེ་ལྟར་གནས་པའི་དོན་གཞིའི་གནས་ལུགས་རང་གི་བསོད་ནམས་དང་བླ་མ་དམ་པའི་ཐུགས་རྗེས་བྱིན་གྱིས་བརླབས་པ་ལ་བརྟེན་ནས་ཕྱིན་ཅི་མ་ལོག་པར་རབ༵་ཏུ༵་རྟོག༵ས་པ༵་རྣམ༵་པ༵་བཞི༵་ཡི༵ས་ཆོས་ཐམ༵ས་ཅ༵ད་ཡེ་ནས་མངོ༵ན་པར་རྫོག༵ས་པར་བྱང་ཆུབ་པའི་རྒྱལ༵་པོ༵་ཆེ༵ན་པོར་རྟོགས་པ་ན། སྣང་སྲིད་འཁོར་འདས་ཀྱི་ཆོས་རྣམས་ལ་སྤོང་ལེན་མེད་པར་ཕྱམ་གཅིག་ཡེ་ཤེས་ཀྱི་རོལ་པར་འཆར་བས་གསང་ཆེན་དོན་གྱི་གནས་ལུགས་སོ། ། དེ་ནི་དབྱིངས་དེ་བཞིན་ཉིད་དུ་བཤད་པའོ། ། བསྐྱེད་རིམ་ལྟར་ན། རྒྱུ་གཅིག་པ་ཏིང་ངེ་འཛིན་གསུམ་དང༌། ཡིག་འབྲུ་ལྷ་སོ་སོའི་སྙིང་པོ་བསྐྱེད་པ་དང༌། བྱིན་གྱིས་བརླབས་པ་ལྷའི་དཀྱིལ་འཁོར་དུ་བསྐྱེད་པ་དང༌། མངོན་སུམ་པ་དེའི་ངང་ལ་ལྷན་ཅིག་པའི་རྫོགས་པ་བསྒོམ་པར་རབ་ཏུ་རྟོགས་པ་རྣམ་པ་བཞི་ཡིས་ཆོས་ཐམས་ཅད་ཤེས་པར་བྱེད་པའོ། ། རྫོགས་རིམ་དང་སྦྱར་ན། རྒྱུ་གཅིག་པ་འཁོར་འདས་སེམས་སུ་གཅིག་པའོ། ། ཡིག་འབྲུའི་ཚུལ་སྐྱེ་བ་མེད་པའི་ངང་དུ་རྟོགས་པའོ། ། བྱིན་གྱིས་བརླབས་པ་དེ་ལྟར་མཉམ་པར་འཇོག་པ་ཐུགས་རྡོ་རྗེའི་ངོ་བོར་གཉིས་སུ་མེད་པར་གྱུར་པའོ། ། མངོན་སུམ་པ་སོ་སོ་རང་གི་རིག་པའི་ཡེ་ཤེས་ཀྱིས་བསྒོམ་པ་ལས་རྟོགས་པ་སྟེ། ལམ་རིམ་ལས། རྒྱ་མཚོ་དྭངས་པའི་གཟུགས་བརྙན་ལྟར།

། སྒྲ་རྟེན་ཡིད་ལ་བྱེད་མིན་པར། ། རང་རིག་མངོན་སུམ་དམིགས་བྲལ་བར། ། རང་གསལ་གསུམ་བྲལ་མི་སྒུལ་པས། ། ངེས་པར་གདེང་དུ་གང་བྱས་པ། ། ཐོས་བསམ་བརྟེན་པའི་ལྟ་མཐར་ཕྱིན༌། ། ཅེས་སོ། ། ཟུང་འཇུག་ལྟར་ན། རྒྱུ་གཅིག་པ་བསྐྱེད་རྫོགས་དང་བདེན་གཉིས་སུ་གཅིག་པ་དང༌། དེའི་ངོ་བོ་རྟག་ཆད་ལས་འདས་པ་ཡི་གེ་སྤྲིན་དུ་གནས་པ་དང༌། དབྱིངས་རང་བཞིན་གྱིས་དག་པའི་ངང་ལས་བསྐྱེད་རྫོགས་སུ་རང་སྣང་བར་བྱིན་གྱིས་བརླབས་པ་དང༌། དེ་ཉིད་རིག་པས་ཐག་ཆོད་ཅིང་མི་འགལ་བར་མངོན་དུ་རྟོག་ནས་ཉིན་མཚན་དུ་བརྩོན་པ་སྟེ། རྔམ་གློག་ལས། རྟོག་པ་ཡང་ནི་རྣམ་པ་བཞིར། ། རྣལ་འབྱོར་ནང་པ་བཞེད་པ་སྟེ། ། རྒྱུ་གཅིག་པ་དང་ཡི་གེའི་ཚུལ། ། བྱིན་གྱིས་བརླབས་དང་མངོན་སུམ་ལས། ། རྫོགས་ཆེན་དོན་ལ་འཇུག་འགྱུར་ཏེ། ། རྒྱུ་ནི་བདེན་གཉིས་ཅིག་ཅར་དུ། ། གཅིག་པས་གཅིག་པའི་མཚན་ཉིད་དང༌། ། སྐུ་གསུང་ཐུགས་ཀྱི་དཀྱིལ་འཁོར་དུ། ། ཆོས་ཀུན་རང་བཞིན་རྟོགས་པ་དང༌། ། སྐྱེ་མེད་དབྱིངས་ཀྱི་བྱིན་རླབས་ལས། ། ཆོས་ཀུན་སྣང་བར་ཤེས་པ་དང༌། ། དེ་ལྟ་བུ་ཡི་རང་བཞིན་ ཏེ། ། གཞན་ལ་མ་བརྟེན་མི་འགལ་བར། ། མངོན་སུམ་རིག་པས་ཐག་ཆོད་ན། ། རྣལ་འབྱོར་ས་ལ་སླེབས་པ་ཡིན། ། ཞེས་སོ། ། གཞུང་འདི་ལྟ་བུ་ནི་ཕྱོགས་གཅིག་པུ་འདི་ཁོ་ན་ཡིན་ནོ་ཞེས་པའང་མི་རུང་སྟེ། རྡོ་རྗེའི་ཚིག་བརླིང་ཞིང་གང་དུའང་སྦྱར་དུ་ཡོད་པའི་ཕྱིར་རོ། ། གཉིས་པ་ལམ་ཐབས་དང་ཤེས་རབ་ཀྱི་དཀྱིལ་འཁོར་ཉམས་སུ་བླང་པ་ལ་གསུམ་སྟེ། ཅིར་སྣང་ཡེ་ཤེས་ཀྱི་དཀྱིལ་འཁོར། རོལ་པ་ཚོགས་ཀྱི་དཀྱིལ་འཁོར། གང་བསྒྲུབ་ཐབས་ཀྱི་ཡན་ལག་གོ ། དང་པོ་ལ་གཉིས་ཏེ། སྣང་སེམས་གཉིས་མེད་ཀྱི་དཀྱིལ་འཁོར་སྤྱིར་བསྟན་པ་དང༌། སྦྱོར་སྒྲོལ་གཉིས་མེད་ཀྱི་དཀྱིལ་འཁོར་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། འཛིན་བྱེད་ཡབ་ཀྱི་དཀྱིལ་འཁོར། གཟུང་ཡུལ་ཡུམ་གྱི་དཀྱིལ་འཁོར། རོལ་པ་གཉིས་སུ་མེད་པའི་དཀྱིལ་འཁོར་རོ། ། དང་པོ་ལའང་གཉིས་ལས།

ཞི་བའི་དཀྱིལ་འཁོར་དུ་ཤེས་པར་བྱ་བ་ནི་ལུས་ཀྱི་ཡ༵ན་ལ༵ག་ལྔ་དང་མིག་ལ་སོགས་པའི་དབ༵ང་པོ༵་དང་དེ་དག་གི་རྣ༵མ་པར་ཤེ༵ས་པའི་ཚོགས་དང་བཅས་པ་ཀུན༵་ཐ་མལ་གྱི་རྣམ༵་པ་རང་མཚན་པ་མི༵ན་པར་ཨོཾ༵་སྟེ་ཡེ་ཤེས་ལྔའི་རང་བཞིན་དུ༵་ཤེ༵ས་པ༵ར་བྱ༵་ཞིང་དེའི་མཚོན་བྱེད་དུ་ཡབ་ལྔ་སེམས་དཔའ་བརྒྱད་སྒོ་བ་བཞི་ཐུབ་པ་དྲུག་དང་བཅས་པའི་རང་བཞིན་མེ་ལོང་ནང་གི་གཟུགས་བརྙན་ལྟར་མེད་བཞིན་སྣང་བའི་རིགས་ལྔ་ལོངས་སྤྱོད་རྫོག༵ས་པ༵འི་དཀྱི༵ལ་འཁོ༵ར་ཉིད༵་དུ་༵བསྒོམ༵་མོ། ། གཉིས་པ་ཁྲོ་བོའི་དཀྱིལ་འཁོར་དུ་ཤེས་པར་བྱ་བ་ནི་ཡང༵་ན༵་གདུལ་བྱའི་དབང་ངམ་རང་གི་མོས་པའི་དབང་གིས་ཕུང་པོ་དང་དབང་ཤེས་ཀུན་ཡེ་ཤེས་ལྔའི་ངོ་བོ་རབ་ཏུ་ཁྲོས༵་པ༵འི་དཀྱི༵ལ་འཁོ༵ར་དུ༵་བསྒོ༵མ་པར་བྱའོ། ། གཉིས་པ་ཡུམ་གྱི་དཀྱིལ་འཁོར་ལའང་གཉིས་ལས། དང་པོ་ཞི་བའི་ཡུམ་དུ་ཤེས་པར་བྱ་བ་ནི་སྣང་སྲིད་སྐྱེ་འགྲོས་བསྡུས་པའི་གཟུགས༵་ཐམས་ཅད་དང་སྒྲ༵་དང་དྲི༵་དང་རོ༵་དང་རེག༵་བྱ་ལ༵་སོག༵ས་ཁོངས་ནས་ཆོས་དང་འབྱུང་བ་ལྔར་སྣང་བ་ཐམས་ཅད། ཐ་མལ་པའི་གཟུགས་སྒྲ་ལ་སོགས་པའི་རྣམ༵་པ་དེ་དག་ཏུ་མི༵ན་པར་མཱུྃ་སྟེ་གཉིས་སུ་མེད་པའི་ཡེ་ཤེས་ཀྱི་ངོ་བོ་ཉིད་དུ༵་ཤེ༵ས་པ༵ར་བྱ༵་ཞིང༌། དེའི་མཚོན་བྱེད་སྒོ་མ་བཞི་སེམས་མ་བརྒྱད་ཡུམ་ལྔའི་རྣམ་པ་སྟེ། སྣང་ལ་ངོས་གཟུང་མེད་པ་ཡུམ༵་གྱི༵་དཀྱི༵ལ་འཁོ༵ར་ཉིད༵་དུ༵་བསྒོ༵མ་པར་བྱའོ། ། གཉིས་པ་ཁྲོ་བོའི་ཡུམ་དུ་གསལ་བ་ནི་ཡང༵་ན༵་གདུལ་བྱའམ་རང་གི་མོས་པའི་དབང་གིས་ཁྲོ༵་མོ༵འི་དཀྱིལ༵་འཁོ༵ར་བསྒོམ༵་མོ། ། གསུམ་པ་རོལ་པ་གཉིས་སུ་མེད་པའི་དཀྱིལ་འཁོར་ནི། ལུས་ལ་བགོ་བའི་གོ༵ས་དང་འདོགས་པའི་རྒྱན༵་དང་བཟ༵འ་བ་དང་བཏུང༵་བ་ངག་གི་གླུ༵་དང་བརྗོད་པའི་ཚིག༵་དང་ལུས་ཀྱི་རྣམ་འགྱུར་རྐང་བའི་བྲོ༵་དང་ལག་པའི་གར༵་དང་ཉེ་བར་སྤྱད་པའི་ཡོ་བྱད་ཀྱི་ཚོག༵ས་ཅི་དང་ཅི་སྤྱོད་པ་ཐམས་ཅད་ཀྱི༵་སྤྲིན༵་ཕུང༵་ཆེན་པོ་ལ༵་ཐ་མལ་གྱི་སྣང་བ་མ་ཡིན་པར།

སྣང་སྟོང་ངམ་ཡབ་ཡུམ་གཉིས་སུ་མེད་པའི་རང་བཞིན་ཧཱུ༵ྃ་སྟེ་གཉིས་མེད་བདེ་བ་ཆེན་པོའི་ཆོས་ཉིད་དུ་ཤེས༵་པ༵ས་ཆགས་ཞེན་མེད་ལ་ཚོགས་ཀྱི་ཡོ་བྱད་རྨི་ལམ་ལྟར་བདེན་མེད་ཀྱི་ངང་ནས་ལྷ་མོ་དྲུག་གི་རང་བཞིན་དུ་རབ༵་ཏུ་ལོངས་སྤྱད༵་ན༵་འབྲས་བུ་མཆོག་དང་ཐུན་མོང་གི་དངོས་གྲུབ་ངོ༵་མཚ༵ར་བའི་རང་བཞིན་འབྱུ༵ང་བ༵འི་དཀྱི༵ལ་འཁོ༵ར་ཕུང་པོ་ཁམས་དང་སྐྱེ་མཆེད་ན་བཞུགས་པའི་སངས་རྒྱས་ཐམས་ཅད་མཉེས༵་པས་མྱུར་དུ་བྱང་ཆུབ་འགྲུབ་པའི་ཕན་ཡོན་རླབས་པོ་ཆེ་ཐོབ་པར་བྱེད་དོ། ། གཉིས་པ་སྦྱོར་སྒྲོལ་གཉིས་མེད་ཀྱི་དཀྱིལ་འཁོར་ལ་གསུམ་སྟེ། སྦྱོར་བ་གནས་སུ་དག་པ་བདེ་ཆེན་བྱང་ཆུབ་མཆོག་གི་དཀྱིལ་འཁོར་དང༌། སྒྲོལ་བ་གནས་སུ་དག་པ་ཐབས་ཆེན་གསང་བའི་དཀྱིལ་འཁོར། སྦྱོར་སྒྲོལ་གྱི་ཉེས་པས་མི་གོས་པས་ཡེ་ཤེས་སྒྱུ་མའི་དཀྱིལ་འཁོར་རོ། ། དང་པོ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གཉིས་ཏེ། རྟེན་ཕྱག་རྒྱའི་དབྱེ་བ་དང༌། བརྟེན་པ་ཡེ་ཤེས་ཀྱི་རང་བཞིན་ནོ། ། དང་པོ་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། ། དང་པོ་ལ་གསུམ་ལས། བཅུ་གཉིས་མ་ནི་མཁའ་པད་འདབ་བརྒྱད་དང་ལྡན་པས་ཡབ་ཡུམ་གཉིས་ཀ་ལ་བདེ་བས་ཁྱབ་པར་བྱེད་པས་ལྷ་མོ་སྟེ། འཇམ་དཔལ་ལས། བདེན་དོན་རྣམ་པ་བཅུ་གཉིས་ལྡན། ། ཞེས་སོ། ། བཅུ་དྲུག་མ་ནི་འདབ་མ་བཞི་དང་ལྡན་པས་ཡབ་ལ་བདེ་བ་སྦྱིན་པའི་ཕྱིར་གླུ་མོ་སྟེ། དེ་ཉིད་རྣམ་པ་བཅུ་དྲུག་རིག། ཅེས་སོ། ། ཉི་ཤུ་མ་ནི་འདབ་མ་གཉིས་དང་ལྡན་པས་ཡུམ་ལ་བདེ་བ་སྦྱིན་པའི་ཕྱིར་རིགས་ངན་མོ་སྟེ། རྣམ་པ་ཉི་ཤུའི་བྱང་ཆུབ་ པའོ། ། ཞེས་སོ། ། དེའང་བཅུ་གཉིས་ནས་བཅོ་ལྔའི་བར་ལྷ་མོ། བཅུ་དྲུག་ནས་བཅུ་དགུའི་བར་ཀླུ་མོ། ཉི་ཤུ་ཕན་ཆད་རིགས་ངན་མོས་བསྡུས་པ་ཡིན་ནོ། ། དེ་དག་ཀྱང་གཟུགས་བཟང་ཞིང་ཆགས་པ་ཆེ་བ། གཞན་དང་མི་འགྲོགས་ཤིང་གསང་ཐུབ་པ། སྦྱོར་ཐབས་ལ་མཁས་ཤིང་ཤེས་རབ་ཆེ་བ། སྒྲུབ་པ་པོ་ལ་གུས་ཤིང་སྙིང་ཉེ་བ།

དད་བརྩོན་དང་སྙིང་རྗེ་ཆེ་བ། བདེ་བའི་རྩ་ཁྱད་པར་ཅན་ལྡན་པ་སྟེ། དེ་ལྟར་ན་ཡུམ་དེ་གསུམ་ནི་ཐུགས་གསུང་སྐུའི་ཡུམ་སྟེ་དངོས་གྲུབ་མྱུར་དུ་འཐོབ་བོ། ། འདིར་ཁ་ཅིག་ལྷ་ཀླུའི་བུ་མོ་དངོས་སུ་འགུགས་པར་འདོད་པ་དང༌། ཁ་ཅིག་གཟུགས་མཛེས་མི་མཛེས་བར་མ་གསུམ་ལ་འདོད་པ་དང༌། ལས། ཡེ་ཤེས། ཕྱག་རྒྱ་ཆེན་པོ་གསུམ་ལ་འདོད་པ་ནི་གཞུང་གི་དགོངས་པ་མ་མཐོང་བ་སྟེ། རིམ་པ་ལྟར། རྣལ་འབྱོར་པ་ཀུན་གྱིས་བསྟེན་ཅིང་བདག་གིར་བྱ་བའི་ཡུལ་དུ་མ་གྱུར་བ་དང༌། མི་མཛེས་པ་ལས་བདེ་བའི་འོས་མ་ཡིན་པ་དང༌། ལས་ཀྱི་ལས་རྒྱ་དངོས་ཀྱི་རྟེན་ལ་སྦྱོར་བའི་རིམ་པར་གསུངས་པས་གནོད་དོ། ། གཉིས་པ་བྱེ་བྲག་ཏུ་བཤད་པ་ལ་དྲུག་སྟེ། པདྨ་ཅན། དུང་ཅན་མ། རི་མོ་ཅན། རི་དྭགས་ཅན་མ། གླང་པོ་ཅན། སྣ་ཚོགས་ཅན་མའོ། ། དང་པོ་ལའང་གསུམ་ལས། པདྨ་ཅན་རབ་ནི་ལུས་ཧ་ཅང་རིང་བ་མ་ཡིན་ཐུང་བ་མ་ཡིན། བྱད་གཟུར་བ་མ་ཡིན་ལེབ་པ་མ་ཡིན། ཤ་རྩི་སྔོ་བ་མ་ཡིན་སེར་བ་མ་ཡིན། མཛེས་ཤིང་དཀར་ལ་དམར་ཆགས་པ་སྟེ། སྐྱེས་པ་བས་རྩ་སྣ་བདུན་ཅུ་རྩ་གཉིས་ཀྱི་མང་བ། སྐྲ་སེར་ཞིང་ལི་བ། ལུས་ལ་ཙནྡན་གྱི་དྲི་བྲོ་ཞིང་ཁ་ནས་ཨུཏྤ་ལའི་ངད་ལྡང་པ། ལུས་རྒྱས་ཀྱང་སྐེད་པ་ཕྲ་བ། རྐང་ལག་བྱ་ལྟར་དམར་ཞིང་ཕྲ་བ། མཆུ་སྐོར་ཅུང་ཟད་ཆེ་ཞིང་མཆུ་ལ་པདྨའི་རི་མོ་ཡོད་པ། སོ་ལེགས་ཤིང་མཆུ་ལ་བུང་བ་འདུ་བ། ལྟེ་བ་ཟབ་ཅིང་པདྨའི་རི་མོ་ཡོད་པ་ས་ལའང་པདྨའི་རི་མོ་འདྲི་བ། ལྟེ་བའི་འོག་ནས་རི་མོ་འགྲེང་བུ་གསུམ་ཡོད་པ། སྨིན་མཚམས་སུ་རི་མོ་གསུམ་བསྒྲེང་བ། སྐྲ་མཚམས་དང་མུར་གོང་ནས་དར་ཐོད་ལྟ་བུའི་རི་མོ་ཡོད་པ། ལྕེ་ལ་རལ་གྲི་ལྟ་བུའི་རི་མོ་དང༌། ཕྲག་གོང་ངམ་སོག་ཕྲག་ན་གཡུང་དྲུང་འཁྱིལ་བ་ལྟ་བུའི་རི་མོ་ཡོད་པ། ནུ་མ་ཕྲ་ལ་འབུར་བ། བྷ་ག་རུབ་ཅིང་སྤུ་མེད་ཤ་ལྡན་མཐོན་པོ་རུས་སྦལ་གྱི་རྒྱབ་དང་འདྲ་བ་ཡོད་པ་སྟེ། བྱེད་པ་སྡུག་ཅིང་བཅོས་དཀའ་བ། མཐོང་བ་ཙམ་གྱིས་བདེ་བ་བསྐྱེད་ཅིང༌།

སྐད་ཐོས་པའམ་རེག་པས་རྟོག་པ་མི་རྟོག་པའི་ཡེ་ཤེས་སུ་བསྒྱུར་ཅིང་བདེ་བའི་ཏིང་ངེ་འཛིན་ངང་གིས་འཕེལ་བ་སྟེ། དེ་ལྟ་བུ་ཡོད་པའི་ཡུལ་ཕྱོགས་ཙམ་དུའང་བཀྲ་ཤིས་ཤིང༌། རྣལ་འབྱོར་པའི་བདེ་བ་རྒྱས་པར་བྱེད་ལ། དེ་དང་རྩ་ཕྲད་ན་ཚེ་འདི་ཉིད་ལ་མཆོག་གི་གོ་འཕང་འཐོབ་པར་ངེས་སོ། ། པདྨ་ཅན་འབྲིང་ནི་ཤ་དཀར་ཞིང་རུས་ཁྱིམ་ཆེ་ལ་ཡན་ལག་རགས་པ། སྤྱོད་ལམ་རྩིང་ཞིང་ཁོང་དལ་བ། འཇིག་རྟེན་གྱི་བྱ་བ་མཁས་ཤིང་བུ་ཚ་ཁྱེའུ་སྐྱེ་བ། གཞན་གྱིས་བཅོས་སུ་མི་བཏུབ་ཅིང་སྙིང་ཉེ་སྟེ། དེ་དང་རྩ་ཕྲད་ན་ལོ་དུས་ཚུན་ཆད་ཀྱི་འབྲས་བུ་འཐོབ་བོ། ། པདྨ་ཅན་ཐ་མ་ནི་མདོག་དཀར་ཞིང་བྱད་ལེགས་ཀྱང་སྙིང་དུ་མི་སྡུག་པ། གཟུགས་འཆོས་ཤིང་བྱི་དོར་ལ་བརྩོན་པ། ཁ་ཡངས་ཤིང་གསང་མི་ཐུབ་པ། མིག་ཕྲ་ཞིང་བསླུ་ཁ་ན་ཡང་བ་སྟེ། དེ་ནི་དཀར་མོ་མིག་སྒྱུ་མ་ཞེས་བྱ་བ་སྟེ་མི་བསྟེན་ནོ། ། དེ་ལྟར་པདྨ་ཅན་ནི་ཀུན་ཏུ་བཟང་པོ་ཡེ་ཤེས་མཆོག་གི་ཡུམ་མོ། ། གཉིས་པ་དུང་ཅན་མ་ལའང་གསུམ་ལས། རབ་ནི་མདོག་སྣུམ་ཞིང་སྐྲ་རྩེ་འཁྱིལ་བ། ཤ་སེར་ལ་རྩ་དམར་བ། སྤྱོད་ལམ་མཁས་ལ་འདུག་ཚུགས་ལེགས་པ། ཚིག་དལ་ལ་ཟུར་མིག་ལྟ་བ། ཤེས་རབ་ཆེ་ཞིང་ཟུར་ཙམ་གྱིས་གོ་བ། ཟུག་རྔུ་རྣོ་ཞིང་རྣམ་རྟོག་རགས་པ། ཤ་ལུས་སྦོམ་ཞིང་མཉེན་ལ་འབོལ་བ། སྐད་གདངས་ཆེ་ཞིང་དུང་བུས་པ་འདྲ་བ། ལྟེ་བ་ན་དུང་གཡས་སུ་འཁྱིལ་པ་ལྟ་བུའི་རི་མོ་ཡོད་པ་སྟེ། དེ་དང་རྩ་ཕྲད་ན་ཚེ་འདི་ཉིད་ལ་མཆོག་གི་གོ་འཕང་ཐོབ་བོ། ། འབྲིང་ནི་རྒྱབ་ནས་བལྟས་ན་དགྱེ་བ་སྙམ་པ། མདུན་ནས་བལྟས་ན་དགུར་བ་སྙམ་པ། ལུས་མཛེས་ལ་རྡོམ་ཆུང་བ། བྲང་དགྱེ་ཞིང་ཨོལ་ཀོ་ལེགས་པ། བྱད་ཀྱི་གཟེངས་ཐུང་ཞིང་རྒྱས་པ། ཁྱིམ་དུ་བྱད་བྱིང་བྱིང་ཙུག་བྱེད་པ། ལུས་འདྲེས་ནས་སྙིང་ཉེ་ཞིང་བརྩེ་གདུང་ཆེ་བ་སྟེ། དེ་དང་ཕྲད་ན་ལོ་དང་ཟླ་བས་དངོས་གྲུབ་འགྲུབ་ བོ། ། ཐ་མ་ནི་ཤ་སེར་ལ་མིག་འབོར་ཆེ་བ། བློ་རྣོ་ལ་དྲན་པ་གསལ་བ། འདུག་མི་ཚུགས་ཤིང་འགྲོ་ལ་དགའ་བ།

ལག་འཚུབ་ཅིང་བྱ་བྱེད་མང་བ། གཞུང་ངན་ཞིང་ཆད་ལ་མི་བཙན་པ། སྐྱེས་པ་མིག་ལ་འཚོ་ཞིང་མིག་སེར་ཆེ་བ་སྟེ། བཀྲ་མི་ཤིས་པས་མི་བསྟེན་ནོ། ། དེ་ལྟར་དུང་ཅན་མ་ནི་དེ་བཞིན་གཤེགས་པའི་རིགས་ཀྱི་ཡུམ་མོ། ། གསུམ་པ་རི་མོ་ཅན་ལའང་གསུམ་ལས། རབ་ནི་སྔོ་ལ་བྱད་དཀྱུས་དང་ཡན་ལག་རིང་བ། མཆུ་སྐོར་ཆེ་ཞིང་ཤ་ལུས་སྦོམ་པ། ཨོལ་ཀོ་ནས་པདྨའི་བར་དུ་གཉེར་ཆུང་ཡོད་པ། མིག་དཀྱུས་རིང་ཞིང་ལེགས་པ། སོ་རིང་ཐུང་མེད་ཅིང་མཉམ་པ། བྱད་དང་ལུས་ལ་རྨེ་བ་ཆུང་ངུ་ཡོད་ཅིང་སྐད་སྙན་པ། ཞི་དལ་ཆེ་ཞིང་སྤྱོད་ལམ་འཇམ་པ། གཟུགས་བཟང་ཞིང་ཞེ་ས་མཁས་པ། དབྱིབས་ཕྱེད་ཅིང་དབྲལ་བར་རི་མོ་གསུམ་འགྲཻང་བ། ལྷ་ཆོས་དང་མི་ཆོས་གང་ལའང་གོམས་འདྲིས་ཆེ་བ། སྐྲ་མཚམས་ན་ཐོད་བཅིངས་པ་ལྟ་བུའི་རི་མོ་གཅིག་གམ་གསུམ་ཡོད་པ་སྟེ། དེ་དང་ཕྲད་ན་ལོངས་སྤྱོད་དང་ལྡན་ཞིང་དངོས་གྲུབ་མྱུར་དུ་འཐོབ་བོ། ། འབྲིང་ནི་རྟགས་དེ་དག་གི་སྟེང་དུ་དད་པ་དང་ཤེས་རབ་ཆེ་བ། གསང་ཐུབ་ཅིང་སྙིང་ཉེ་བའོ། ། ཐ་མ་ནི་ཤ་རྩི་ནག་ལ་དཔྲལ་བ་སེར་བ། མིག་ཆུང་ལ་གཏིང་མུག་ཏུ་ཡོད་པ། ཁ་ཡངས་ཤིང་གཏམ་མང་བ། ཉོན་མོངས་ཆེ་ཞིང་གསང་མི་ཐུབ་པ་སྟེ་མི་བསྟེན་ནོ། ། དེ་ལྟར་རི་མོ་ཅན་ནི་རིན་ཅེན་རིགས་ཀྱི་ཡུམ་མོ། ། བཞི་པ་རི་དྭགས་ཅན་ནི། རི་དྭགས་ཀྱི་ལུས་འདྲ་བ་སྟེ། ཤ་རྒྱས་ཤིང་ནུ་མ་ཆེ་བ། སྨད་ཀྱི་ཤ་རྒྱས་ཤིང་བྷ་ག་རུབ་པ། དབུགས་དང་སྐྱེ་གནས་ལ་གླ་རྩི་བྲོ་བ། སྐེད་པ་ཕྲ་ཞིང་འགྲོས་དལ་བ། སྐྱེས་པ་ལ་མིག་མི་འཛུམ་པར་ལྟ་ཞིང་སྐད་སྙན་པ་སྟེ། དེ་དང་ཕྲད་ནའང་དངོས་གྲུབ་མྱུར་དུ་འཐོབ་བོ། ། འདི་ཡི་འབྲིང་ནི་གཟུགས་མཛེས་ཤིང་སྐད་སྙན་པ། གུས་ཤིང་གསང་ཐུབ་པའོ། ། ཐ་མ་ནི་དེ་ལས་ལྡོག་པ་སྟེ་མི་བསྟེན་ ནོ། ། དེ་ལྟར་རི་དྭགས་ཅན་ནི་རྡོ་རྗེའི་རིགས་ཀྱི་ཡུམ་མོ། ། ལྔ་པ་གླང་པོ་ཅན་མ་རབ་ནི་མིག་དཀྱུས་རིང་ལ་སྨིན་དབྲག་ཡངས་པ། ལུས་མི་རིང་ཞིང་ཁོང་དལ་བ། གཞན་གྱི་ངག་མི་ཕྱོགས་ཤིང་སེམས་ཆུང་བ།

རྣ་བ་ཆེ་ཞིང་ངོ་ཚ་ཆུང་བ། སྤྱོད་པ་རིགས་མ་རིགས་ཤེས་ཤིང་ལྷོད་ཆགས་པ། ཁ་དབང་ཆེ་ཞིང་ཤོགས་ཆེ་བ། དྲི་ཞིམ་ཞིང་ཡན་ལག་ཐུང་བ་སྟེ། དེ་ཉིད་རྩ་མང་བས་དངོས་གྲུབ་མྱུར་དུ་འགྲུབ་ བོ། ། འབྲིང་ནི་བྱད་སྔོ་ཞིང་གཟེངས་མཐོ་བ། ལུས་ཁྱིམ་ལེགས་ཤིང་ཤེད་ཆེ་བ། དོན་མི་འཆོར་ཞིང་བསླུར་མི་བཏུབ་པ། མདོ་ཆེ་ལ་སྤྲོ་རིང་བ་སྟེ་དཔལ་གྱི་མཚན་དང་ལྡན་པས་བསྟེན་ནོ། ། ཐ་མ་ནི་རྣམ་འགྱུར་དང་གཏམ་མང་བ། རྫུན་ཆེ་ལ་ཁྲོ་འདོད་པ། དགའ་མི་དགའ་གཉིས་ཀ་སླ་བ། འདོད་ཆེ་ཞིང་སྟེར་ལ་མི་དགའ་བ་སྟེ། བྲེ་མོ་རྟ་རི་མའི་རིགས་ཞེས་བྱ་བ་ཡིན་པས་མི་བསྟེན་ནོ། ། དེ་ལྟར་གླང་པོ་ཅན་ནི་པདྨའི་རིགས་ཀྱི་ཡུམ་མོ། ། དྲུག་པ་སྣ་ཚོགས་ཅན་མ་རབ་ནི། གཟུགས་མཛེས་ཤིང་སྐེད་པ་ཕྲ་བ། སྐད་སྙན་ཞིང་གསང་ཐུབ་པ། ཤ་མདངས་གསལ་ཞིང་གཏིང་འཚེར་བ། ཅུང་ཟད་ཐུང་ཞིང་སྐྲ་ལི་བ།

 འགྲོས་མགྱོགས་ཞིང་གཏམ་བྲེལ་བ། བྱ་བཞག་མཁས་ཤིང་སྟོབས་ཆེ་བ། དཔྲལ་བ་ན་གཉེར་མ་རྡོ་རྗེ་རྒྱ་གྲམ་ལྟར་ཡོད་པ་སྟེ། དེ་དང་ཕྲད་ན་དངོས་གྲུབ་ཉེ་བའོ། ། འབྲིང་ནི་དེའི་སྟེང་དུ་དད་པ་དང་ངོ་ཚ་ཤེས་ཤིང་སྤྲོ་ཐུང་བར་མངོན་པའོ། ། ཐ་མ་ནི་དེ་དག་དང་མི་ལྡན་ཞིང་གོམ་པ་གྱ་ཚོམ་དུ་འདོར་བ། ཤ་རྩུབ་ཅིང་ཡན་ལག་རགས་པ། རྫུན་ཆེ་ཞིང་ཁྲོ་འདོད་པ། གཏམ་མང་ཞིང་དགོད་ཀ་ཡངས་པ། བརྟགས་ཤིང་མི་མཛེས་ལ་འཇིགས་པར་སྣང་བ། ངོ་ཚ་ཆུང་ཞིང་འཐབ་ལ་དགའ་བ། ཀུན་དང་མི་མཐུན་ཞིང་ཡིད་དུ་མི་འོང་བ་སྟེ། བཀྲ་མི་ཤིས་པས་མི་བསྟེན་ནོ། ། དེ་ལྟར་སྣ་ཚོགས་ཅན་ནི་ལས་ཀྱི་རིགས་ཀྱི་ཡུམ་མོ། ། མཚན་འདི་དག་ནི་ལོ་ཉི་ཤུ་མན་ཆད་དུ་གསལ་ཞིང་དེ་ནས་ཅུང་ཟད་མི་གསལ་བ་ཡིན་ནོ། ། དེ་ལྟར་ལུས་སུ་རུང་བའི་ཕྱག་རྒྱ་ནི། ཁྱད་པར་དུ་འཕགས་སྟེ། མ་ཧཱ་མཱ་ཡཱ་ལས། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཞེས་སོ། ། དེ་ལྟ་བུའི་ཕྱག་རྒྱ་མཚན་དང་ལྡན་པ་བཙལ་ནས། དགེ་བསྙེན་ནས་བཟུང་སྟེ། གསང་བའི་དབང་གི་བར་གྱིས་རྒྱུད་སྦྱངས་ཤིང་དག་པར་བྱས་ཏེ་གདོད་སྒྲུབ་པའི་གྲོགས་སུ་རུང་བ་ཡིན་ནོ། ། ཇི་སྐད་དུ་ཧེ་བཛྲ་ལས། དང་པོར་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་ཉིད། ། ཅེས་གསུངས་པ་དང་མཐུན་ནོ། ། གཉིས་པ་བརྟེན་པ་ཡེ་ཤེས་ཀྱི་རིམ་པ་ལ་གསུམ་སྟེ། སྔོན་དུ་བསྙེན་པ་བྱ་བ། སྒྲུབ་པ་དང་སྒྲུབ་པ་ཆེན་པོས་ལས་ལ་སྦྱར་བ། དངོས་གཞི་ཡེ་ཤེས་ཀྱི་དབྱེ་བའོ། ། དང་པོ་ནི། རང་ཉིད་རླུང་སེམས་ལས་སུ་རུང་བས། ཉི་མ་འགར་དལ་བར་བྱ་སྟེ། བཅུད་ཅན་བཟའ་བ་དང༌། བསྐུ་མཉེ་བྱ་བ་དང༌། འདོད་པའི་གཏམ་དང༌། བལྟ་བ་དང༌། དགོད་པ་ལ་སོགས་པས་ལུས་ཀྱི་རྩ་རྣམས་བདེ་བས་རྒྱས་པར་བྱའོ། ། གཉིས་པ་ནི། དེ་ནས་སྟན་བདེ་བ་ལ་ལྷའི་དཀྱིལ་འཁོར་ཡབ་ཡུམ་དུ་གསལ་བའི་མཁའ་གསང་རྡོ་རྗེ་དང་པདྨར་བྱིན་གྱིས་བརླབས་ཤིང༌། དེའི་རྩེར་སངས་རྒྱས་ཀྱི་དཀྱིལ་འཁོར་བསྐྱེད་ཅིང་སྤྱན་དྲངས་པ་ལ།

འཁྱུད་པ་དང༌། འོ་བྱ་བ་དང༌། སེན་མོ་གདབ་པ་དང༌། ནུ་མ་མཉེ་པ་ལ་སོགས་པས་ཁམས་བྱང་ཆུབ་ཀྱི་སེམས་གཡོ་བར་བྱེད་པ་ནི་བསྒྲུབ་པའོ། ། དེ་ནས་སྙོམས་པར་ཞུགས་པས་ཡབ་ཡུམ་གཉིས་སུ་མེད་པའི་རོལ་པ་ནི་སྒྲུབ་པ་ཆེན་པོའོ། ། གསུམ་པ་ནི། དེའི་ཚེ་དྭངས་མ་སྤྱི་བོ་ནས་མགྲིན་པར་གཡོ་བ་ནི་དགའ་བའི་ཡེ་ཤེས། མགྲིན་པ་ནས་སྙིང་གར་བབས་པ་ནི་མཆོག་དགའི་ཡེ་ཤེས། སྙིང་ག་ནས་ལྟེ་བར་བབས་པ་ནི་དགའ་བྲལ་གྱི་ཡེ་ཤེས། ལྟེ་བ་ནས་གསང་བར་བབས་པ་ནི་ལྷན་ཅིག་སྐྱེས་དགའི་ཡེ་ཤེས་ཏེ། གཟུང་བ་དང་འཛིན་པའི་སྤྲོས་པ་མཐའ་དག་ཉེ་བར་ཞི་ཞིང་བསམ་གྱིས་མི་ཁྱབ་པའི་ཡེ་ཤེས་བདེ་བ་ཆེན་པོ་ནི་དགྱེས་མཉམ་མཆོག་གི་མཆོད་སྦྱིན་ཏེ། མཆོད་པ་ཆེན་པོ་འདོད་ཆགས་ཆ། ། སེམས་ཅན་ཐམས་ཅད་དགའ་བར་བྱེད། ། ཅེས་ སོ། ། དེ་ནས་རྡོ་རྗེའི་ལམ་ནས་ཐིག་ལེ་དཀར་དམར་དྲངས་ཏེ། ལྟེ་བ་ནས་སྤྱི་བོའི་བར་གྱི་འཁོར་ལོ་བཞི་དང་དེའི་རྩ་འདབ་རྣམས་གང་བས་ཟག་པ་མེད་པའི་བདེ་བས་རྒྱས་ཤིང་སྤྲོས་པ་ཐམས་ཅད་དང་བྲལ་བའི་ཡེ་ཤེས་ཀྱིས་ཁྱབ་པར་བསམ་པ་ནི་སྒྲུབ་པའི་ཉི་ཟླའི་སྙིང་པོ་དེ། དཀྱིལ་འཁོར་རྡོ་རྗེའི་ལྕེ་ཡིས་བླང༌། ། ཞེས་པའོ། ། དེ་ནས་རྩ་རྣམས་སུ་འཁྲུལ་འཁོར་དང༌། དམིགས་པ་དང༌། དམིགས་པ་མེད་པའི་གནད་གསུམ་གྱིས་དགྲམ་ཞིང༌། རང་བཞིན་སྤྲོས་པ་དང་བྲལ་བའི་ངང་དུ་ལ་བཟླ་བ་ནི་ཆོས་ཉིད་དོན་གྱི་ཡེ་ཤེས་ཀུན་ཏུ་བཟང་པོའི་དགོངས་པའོ། ། དེའང་ཡེ་ཤེས་དང་པོས་ཞེ་སྡང་གི་རྟོག་པ་གནས་སུ་དག་པས་བདེ་བར་གསལ་ལ་རང་བཞིན་མེད་པ་མེ་ལོང་ལྟ་བུའི་ཡེ་ཤེས་སོ། ། གཉིས་པ་ནི། ང་རྒྱལ་རློམ་སེམས་དག་ཅིང་ཡབ་ཡུམ་གཉིས་སུ་མེད་པས་མཉམ་པ་ཉིད་ཀྱི་ཡེ་ཤེས་སོ། ། གསུམ་པ་ནི། འདོད་ཆགས་རགས་པའི་འཛིན་རྟོག་ནུབ་པས་བདེ་བའི་རང་བཞིན་སྟོང་པར་ཤེས་པ་སོ་སོར་རྟོག་པའི་ཡེ་ཤེས་སོ། ། བཞི་པ་ནི། ཕྲག་དོག་དག་ཅིང་བདེ་སྟོང་གི་བྱ་བ་མཐར་ཐུགས་པས་བྱ་བ་གྲུབ་པའི་ཡེ་ཤེས་སོ།

། དེ་ནས་ཡས་བརྟན་གྱི་དགའ་བ་བཞི་མཐར་ཕྱིན་ཏེ། གང་དུའང་རྟོག་པ་མེད་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཏེ། སྦྱོར་བ་ཐམས་ཅད་ཡེ་ཤེས་སུ་དག་ཅིང༌། ཡེ་ཤེས་བཞི་ཆོས་ཀྱི་དབྱིངས་སུ་དག་པ་ནི། ལྷ་ས་བོན་ལ་ཐིམ། ས་བོན་ནཱ་ད་ལ་ཐིམ། ནཱ་ད་བིན་དྷུ་ལ་ཐིམ། བིན་དྷུ་ཆོས་ཀྱྀ་དབྱིངས་སུ་ཐིམ་པ་ནི་རང་བཞིན་ལྔ་དང་སྦྱར་བ་སྟེ། དབྱིངས་དང་ཡེ་ཤེས་གཉིས་སུ་མེད་པ་ཀུན་བཟང་ཡབ་ཡུམ་གྱི་དགོངས་པ་མཐར་ཐུག་པའོ། ། དེའང་ལེའུ་བཅུ་གསུམ་པར། སྙིང་པོའི་ཐིག་ལེ་མཉམ་སྦྱོར་བས། ། བདེ་བའི་ཡེ་ཤེས་རོལ་མོ་ལས། ། ཡེ་ཤེས་དགྱེས་ལ་མཆོད་པར་འབུལ། ། ཞེས་པའི་དོན་འདིར་བསྟན་པ་ཡིན་ནོ། ། གཉིས་པ་གཞུང་གི་དོན་ལ་ལྔ་ལས། ཡུལ་གང་ལ་སྦྱར་བ་ནི་བཅུ་གཉིས་མ་ཐུགས་ཀྱི་གསང་ཡུམ་ལྷ༵་མོ༵་བཅུ་དྲུག་མ་གསུང་གི་གསང་ཡུམ་ཀླུ༵་མོ༵་ཉི་ཤུ་མ་སྐུའི་གསང་ཡུམ་རི༵གས་ང༵ན་མོ༵་རྣམས་ཀྱི་བཟང་ངན་དང་བྱེ་བྲག་སོ་སོར་དབྱེ༵་ནས་ངན་པ་དོར་བཟང་བ་བསྟེན་པའམ༵་ཡང༵་ན༵་མི༵་དབྱེ༵་བར༵་གང་རུང་ཡུལ་དུ་བྱེད་པའོ། ། ཚུལ་ཇི་ལྟ་བུས་སྦྱར་ན་ནི་ལྷ་གཅིག་ལའང་བསྙེན་སྒྲུབ་བཞིས་བསྟེན་པ་ལྟར་འདིར་ཡང་ཕྱག་རྒྱའི་རྒྱུད་སྦྱོང་ཞིང་བྱང་ཆུབ་ཀྱི་སེམས་རྒྱས་པར་བྱེད་པས་བསྙེན༵་པ༵་དང་༵། འདུ་ཤེས་དག་པས་བལྟ་བ་དང་རེག་པ་ལ་སོགས་པ་ནི་ཉེ༵་བའི་བསྙེན༵་པ་དང༵༌། ལྷར་གསལ་བས་འཁྱུད་པ་ལ་སོགས་པ་ནི་སྒྲུབ༵་པ༵་དང་༵། གཉིས་སུ་མེད་པར་རོལ་པས་འཁོར་ལོ་བཞི་ནས་གསང་བར་འབེབས་པ་ནི༵་སྒྲུབ༵་པ་ཆེ༵ན་པོའི༵་རིམ་པ་བཞིས་ཡེ་ཤེས་ལ་སྦྱོར་བའོ། ། ངོ་བོ་གང་སྦྱོར་བ་ནི་དེ་ནས་ཡུམ༵་གྱི༵་པ༵དྨ༵འི་དཀྱིལ༵་འཁོར༵་དུ༵་གཉིས་སུ་མེད་པའི་བྱང་ཆུབ་ཀྱི་སེམས་ཡུངས་འབྲུ་ཙམ་གྱི་རྟེན་བསམ་པ་ལ། བདེ༵་བ༵་ཆེན་པོའི་རང་བཞིན་ཐུག༵ས་ཀྱི༵་དཀྱིལ༵་འཁོ༵ར་སངས་རྒྱས་ཀྱི་ཚོམ་བུས་བརྒྱན་པ་སྤྲོ༵་ཞིང་བསྐྱེད་ལ་ཡེ་ཤེས་པ་དབྱིངས་ནས་སྤྱན་དྲངས་ཤིང་བསྟིམ་སྟེ་བཞུགས་པའི།

སངས༵་རྒྱས༵་ཀྱི་དཀྱི༵ལ་འཁོ༵ར་མ༵་ལུ༵ས་པ་ཐམས་ཅད་ལ༵། རོལ་པའི་མཆོད་པ་ཕུལ་བས། སྤྱན་དྲངས་པའི་ལྷ་དང་བདག་གི་ལུས་ཀྱི་གནས་སུ་རང་བཞིན་གྱིས་གྲུབ་པའི་དཀྱིལ་འཁོར་གྱི་ལྷ་ཐམས་ཅད་དགྱེ༵ས་པ་མཉམ༵་པའི་མཆོག༵་གི༵་སྦྱིན༵་པ་ཆེན་པོས༵་སོ་སོར་བསྟི༵མ་ཞིང་ཚིམ་པར་ཕུལ་བས་གཉིས་མེད་བདེ་བ་ཆེན་པོའི་དངོས་གྲུབ་ཐོབ་པར་བསམ་ཞིང་བྱང་ཆུབ་ཀྱི་སེམས་པདྨོར་འཁྱིལ་བ་འཛིན་པར་བྱེད་དོ། ། དངོས་གྲུབ་ཇི་ལྟར་བླང་བ་ནི་དེ་ལྟར་བསྙེན་བསྒྲུབ་ཡན་ལག་བཞིས་བསྒྲུབ༵་པ་བྱས་པའི༵་མཁའ་གསང་གི་ཉི༵་མ་དང་ཟླ༵་བའི༵་སྙིང༵་པོ༵་དེ༵་རྩ་འཁོར་ལོ་བཞིའི་དཀྱི༵ལ་འཁོར༵་དུ་གསང་བ་རྡོ༵་རྗེའི༵་ལྕེ༵་ཡིས༵་བླང༵ས་ཏེ། མས་རིམ་གྱིས་དགང་ཞིང་ལུས་ཀྱི་གནས་ཐམས་ཅད་དུ་ཁྱབ་པར་དགྲམ་ཞིང་ཡེ་ཤེས་སུ་ལ་བཟླའོ། ། འདི་ལ་ཁ་ཅིག་ལྷར་གསལ་བའི་ལྕེ་རྡོ་རྗེར་བསམ་པས་བླངས་ཏེ་ཁོང་དུ་འཐུང་བར་འདོད་པ་ནི་མ་ཡིན་ཏེ། སྦྱོར་བའི་དོན་མ་གོ་བ་ཡིན་ནོ། ། བསྒྲུབ་པ་དེའི་འབྲས་བུ་ནི་རྫུ་འཕྲུལ་གྱིས་ནམ་མཁ༵འ་ལ་འགྲོ༵་བ་དང་མངོན་པར་ཤེས་པས་ཆོས་ཐམས་ཅད་མངོན་སུམ་དུ་གསལ༵་བར་རྟོགས་པ་དང༌། ཏིང་ངེ་འཛིན་དང་ཡེ་ཤེས་ཀྱི་འོད་ཟེར་འབ༵ར་བས་ས་དང་ལམ་གྱི་ཁྱད་པར་གོང་མར་བགྲོད་པ་དང༌། ཚེ༵་ཉི་ཟླ་དང་མཉམ་པས་རང་གཞན་གྱི་དོན་སྒྲུབ་ཅིང་རྡོ་རྗེའི་སྐུ་བརྙེས་པ་དང༌། ལ༵་སོག༵ས་པའི་ཁོང་ནས་རལ་གྲི་དང༌། མིག་སྨན་དང༌། རིལ་བུ་དང༌། གསེར་འགྱུར་དང༌། རྐང་མགྱོགས་ལ་སོགས་པ་ཐུན་མོང་གི་གྲུབ་པ་བརྒྱད་ཐོབ་པར་བསྟན་ཏོ། ། མཐར་ཐུག་ཀུན་ཏུ་བཟང་པོའི་ས་མཆོག་ཡི༵ད་བཞི༵ན་སྤྲིན༵་གྱི༵་བད༵ག་པོ༵ར་འགྱུར༵་ཞིང་སྐུ་དང་ཡེ་ཤེས་འདུ་འབྲལ་མེད་པས་འགྲོ་བའི་དོན་གཉིས་ལྷུན་གྱིས་གྲུབ་པའོ། ། གཉིས་པ་སྒྲོལ་བ་གནས་སུ་དག་པ་ཐབས་ཆེན་གསང་བའི་དཀྱིལ་འཁོར་ལ་གསུམ་ལས། གང་བསྒྲལ་བའི་ཡུལ་ནི་སྙིང་རྗེའི་ཞིང༵་དུ་གྱུར༵་པ་སྟེ། རྡོ་རྗེ་ཕུར་བ་ལས།

སྙིང་རྗེས་བསྒྲལ་བའི་དམ་ཚིག་ནི། ། བསད་ཅིང་མནན་པ་མ་ཡིན་ཏེ། ། ཕུང་པོ་རྡོ་རྗེ་གཏམས་བྱས་ནས། ། རྣམ་པར་ཤེས་པ་རྡོ་རྗེར་བསྒོམ། ། ཞེས་པ་སྟེ། རང་ལ་ཞེ་སྡང་གི་སེམས་རང་མཚན་པ་མེད་ཅིང་སྙིང་རྗེས་འདྲོངས་པ་དགོས་སོ། ། དེའང་ཞི་རྒྱས་ཀྱིས་མི་འདུལ་ཞིང་མངོན་སྤྱོད་ཀྱིས་འདུལ་བར་བྱ་བའི་སེམས་ཅན་ཏེ། མཆོག༵་མཐོ་རིས་ཀྱི་ལྷ་མི་དང༵་མཆོ༵ག་ཕྲན༵་ངན་སོང་གི་འགྲོ་བ་སྟེ་དབྱེ་ན་ཞིང་རྣམ་པ་བཅུ་པོ་རྣམས༵་སྡུག་བསྔལ་གྱི་རྒྱུ་དང་འབྲས་བུ་ལ་གནས་པས། དེ་དག་རང་རང་གི་སྡུག་བསྔལ་དེ་དང་བྲལ་བར་བྱ་བའི་ཕྱིར་བསྒྲལ་ལ། དེའང་དམ་ཚིག་གསལ་བཀྲ་ལས། དཀོན་ཅོག་སློབ་དཔོན་སྐུ་དགྲ་གཉིས། ། དམ་ལས་ལོག་དང་འཁུ་བ་དང༌། ། འདུ་པར་འོངས་དང་ཡོངས་ལ་གནོད། ། དམ་དགྲ་ངན་པའི་ངང་ཚུལ་ཅན། ། ངན་སོང་གསུམ་དང་བཅུ་པོ་འདི། ། རྣལ་འབྱོར་ཀུན་གྱིས་དང་དུ་བླང༌། ། ཞེས་སོ། ། དེའང་གཞན་དོན་དུ་འགྱུར་བ། འགྱུར་བར་ཤེས་པ། སྙིང་རྗེ་ཆེན་པོ་གསུམ་ཡོད་པ་ལ་ནི། རྒྱུའི་ཐེག་པ་ལའང་མི་དགེ་བ་དང་པོ་བདུན་གནང་བའི་སྐབས་ཡོད་དེ། སེམས་དཔའ་ཆེ་ལ་མི་དགེ་བདུན་པོ་གནང༌། ། ཞེས་པ་དང༌། མི་ནག་མདུང་ཐུང་ཅན་ལ་བྱ་བ་བཞིན་ནོ། ། ཇི་ལྟར་བསྒྲལ་བའི་ཐབས་ནི་རྣལ་འབྱོར་པ་རབ་ཏིང་ངེ་འཛིན་གྱིས་སྒྲོལ་ལ། འབྲིང་ཏིང་ངེ་འཛིན་དང་སྔགས་དང་ཕྱག་རྒྱས་སྒྲོལ་ལ། ཐ་མས་དེ་དག་གི་སྟེང་དུ་འབྲུབ་ཁུང་དང་ལིངྒ་ལ་སོགས་པ་རྫས་དངོས་སུ་བསགས་ཏེ་གཟུགས་བརྙན་དང་བཅས་པས་སྒྲོལ་བ་ཡིན་པས། བཅའ་གཞི་ནི་དཀྱིལ་འཁོར་གྱི་ལྷོ་ནུབ་ཏུ་འབྲུབ་ཁུང་རོ་སོལ་གྱིས་བྱུགས་པ་ཨེ་གྲུ་གསུམ་འབར་བའི་ནང་དུ་མ་ལས་ཉི༵་མ་དང་ཨ་ལས་ཟླ༵་བ༵འི་སྟེང༵་དུ༵་ལིངྒ་མིང་རུས་དང་བཅས་པ་སྒྲོལ་བའི་ལས་ལ་མཁས༵་པའི༵་རྣལ་འབྱོར་པས༵་བཞག༵་སྟེ། ཏིང་ངེ་འཛིན་གྱིས་དགུག་གཞུག་བྱའོ། ། དེའང་མཁས་ཚུལ་ལྔ་སྟེ། རང་བཞིན་གྱིས་སྒྲོལ་བའི་ལྟ་བ་ལ་མཁས་པ། ཏིང་ངེ་འཛིན་གྱིས ་ སྒྲོལ་བའི་སྒོམ་པ་ལ་མཁས་པ།

དབང་པོ་ཡུལ་དུས་ཀྱིས་སྒྲོལ་བའི་སྤྱོད་པ་ལ་མཁས་པ། ཐབས་ཆེན་གསང་བས་སྒྲོལ་བའི་གདམས་ངག་ལ་མཁས་པ། མངོན་ཕྱུང་ཟབ་མོས་སྒྲོལ་བའི་མཛད་སྤྱོད་ལ་མཁས་པའོ། ། དེ་ནས་བདག་ཉིད་དཔའ་བོ་ཆེན་པོ་ཡབ་ཡུམ་གྱི་ངོ་བོར་བསྐྱེད་ལ་གདུག་པ་ཅན་བསྒྲལ་བར་བྱའོ་སྙམ་པའི་ང༵་རྒྱལ༵་དང་ལྡན་པས། ལག༵་པའི༵་སོར་མོ་བཅུ་ལ་དཔའ་བོ་འབྲུ་ལྔའམ་སྒྲོལ་གིང་བཅུའི་ས་བོན་ཧཱུྃ་བཅུ་ལས་གིང་ཕོ་བཅུར་བསྐྱེད་པའི་བར་དུ་ཟངས་གྲིའམ་ཕུར་པ་འདྲིལ་ཅིང་ལག་པའི་འདུ༵་བྱེད༵་ལིངྒའི་སྙིང་ལ་གཟིར་བས་ཤ་ཁྲག་དུམ་བུར་གཏིབས་ཏེ་སྒྲོལ་གིང་བཅུས་གཙོ་བོ་ལ་བསྟབས་ཤིང་དཀྱིལ་འཁོར་ལ་མཆོད་པར་བསྒོམ༵་མོ། ། ཡང་སྒོ་གསུམ་གྱི་སྒྲིབ་པ་སྦྱངས་ཏེ། རྣམ་པར་ཤེས་པ་ཧཱུ༵ྃ་དཀར་པོ་གཅིག་ཏུ༵་གྱུར༵་པས༵་ལས་དང་བག་ཆགས་ཐམས་ཅད་རྣམ༵་པར༵་དག༵་ནས་ཧཱུྃ་དེ་ཉིད་རིམ་གྱིས་ཟླ་ཚེས་ཀྱི་དབྱིངས༵་སུ༵་ཐིམ༵་ནས་ཟླ་ཚེས་མེ་ལོང་ལྟ་བུའི་ཡེ་ཤེས་ཡོངས་སུ་གྱུར་པ༵་ལས༵། ཐུགས་ཀྱི་ཕྱག༵་རྒྱ༵་རྡོ་རྗེ་འོད་འབར༵་བ་གཅིག་ཏུ་གྱུར། དེ་ལས་རྡོ་རྗེ་སེམས་དཔའི་སྐུར༵་གྱུར༵་ཅིང་འོ༵ད་ཟེ༵ར་རབ་ཏུ་འཕྲོ༵་བས་བརྗི༵ད་པར་བསྒོམ་མོ། ། དེའི་སྤྱི་གཙུག༵་ཏུ༵་འཁོར་བ་ལས་རྣམ༵་པར༵་རྒྱལ༵་བའི༵་རྟགས་སུ་ཀུན་ཏུ་བཟང་པོའི་སྐུ་ཚོན་གང་བ་གཅིག་བསྒོམ༵་སྟེ། རླུང་གི་དཀྱིལ་འཁོར་གྱི་སྟེང་དུ་ཟླ་བའི་གདན་ལ་བཞག་ནས། ཕཊ་ཀྱི་སྒྲས་འོག་མིན་དུ་འཕངས། དེ་བཞིན་གཤེགས་པའི་ཞལ་དུ་ཞུགས་ཡུམ་གྱི་མཁར་རྡོ་རྗེ་སེམས་དཔར་བསྐྱེད་དེ་དེ་བཞིན་གཤེགས་པའི་སྲས་སུ་བྱས་ནས་སེམས་ཅན་གྱི་དོན་བྱེད་པར་བསམ་མོ། ། དེ་ལྟར་བསྒྲལ་བའི་ཕན་ཡོན་ནི་སྡིག་པ་ཅན་དེ་དག་ཕྱི་མ་ངན་སོང་མུ་མཐའ་མེད་པར་སྐྱེ་ངེས་མངོན་སྤྱོད་ཀྱིས་བསྒྲལ་བས་མཐོ་རིས་སུ་ཐར་པ་ཐོབ་པའི་ཐབས་འདི་ནི། ཐེག་པ་གཞན་ལས་ངོ༵་མཚ༵ར་བ་རྡོ་རྗེ་ཐེག་པའི་གསང་ཆེན་ཏེ་སྡིག་ཅན་ང༵ན་འ༵གྲོ་ལས་ཐར༵་ནས་གྲོལ་བ་ཐོབ་པའི༵་ཐབས༵་འདི་ནི་ཁྱད་པར་འཕགས་པའོ།

། ཁ་ཅིག་གསོད་པ་འདི་ནི་ཞེ་སྡང་གི་ལས་ཡིན་པས་ལམ་དམ་པ་མ་ཡིན་ནོ་ཞེ་ན། དེའང་དམ་པ་རྣམས་ནི་ཞེ་སྡང་མེད་པའི་ཕན་སེམས་ཀྱིས་སྒྲོལ་པས་འགྲོ་བ་ཐར་པ་ལ་དགོད་པའི་ཕྱིར་ཉེས་པ་མེད་དེ། རིག་བྱེད་བླ་མ་ལས། གང་དུ་གདུག་པ་གདུག་སྤྱོད་པ། ། དེ་ལ་ཉེས་པ་མ་མཐོང་ངོ༌། ། ཞེས་པ་དང༌། རྣལ་འབྱོར་གྱི་རྒྱུད་དང་ངན་སོང་སྦྱོང་བ་ལས་ཀྱང༌། བླ་མ་དམོད་བརྩོན་མ་རུངས་དང༌། ། དེ་སོགས་བྱེད་པ་ཚར་གཅོད་ན། ། འགྲུབ་གྱུར་ཞེས་ནི་ཀུན་རིག་གསུངས། ། ཞེས་པ་དང༌། ཡང་བླ་མ་དམོད་ལ་བརྩོན་པ་དང༌། ། དཀོན་ཅོག་གསུམ་ལ་གནོད་པ་དང༌། ། སངས་རྒྱས་བསྟན་པ་འཇིག་པ་ནི། ། སྔགས་མཁན་སྔགས་ཀྱིས་བསྒྲལ་བར་བྱ། ། ཞེས་སོ། ། གསུམ་པ་སྦྱོར་སྒྲོལ་གྱི་ཉེས་པས་མི་གོས་པ་ཡེ་ཤེས་སྒྱུ་མའི་དཀྱིལ་འཁོར་ནི། དོན་དམ་པར་ཆོས་ཐམས་ཅད་ཀྱི་གནས་ལུགས་ཡེ༵་གདོད་མ་ནས༵་སྐྱེ༵་བ་མེ༵ད་པའི་དེ༵་བཞིན༵་ཉི༵ད་ཡིན་ཏེ། དཀོན་ཅོག་ཏ་ལ་ལའི་མདོ་ལས། ཆོས་ཀུན་མ་སྐྱེས་རྟག་ཏུ་ནམ་མཁའ་འདྲ། ། ཞེས་པ་དང༌། ཆོས་ཐམས་ཅད་འབྱུང་བ་མེད་པའི་མདོ་ལས། སངས་རྒྱས་ཡོད་མིན་སངས་རྒྱས་ཆོས་མེད་དེ། ། ནམ་ཡང་སེམས་ཅན་མེད་པར་སུས་མཐོང་ཞིང༌། ། ནམ་མཁའ་འདྲ་བའི་ཆོས་ཉིད་སུས་ཤེས་པ། ། དེ་ནི་མྱུར་དུ་སྐྱེས་བུ་གཙོ་བོར་འགྱུར། ། ཞེས་སོ། ། ཀུན་རྫོབ་སྣང་ཙམ་ཉིད་ནས་རང་བཞིན་མེད་བཞིན་དུ་རྐྱེན་གྱིས་སྣ་ཚོགས་སུ་སྣང་བའི་ཤིང་བུ་རྡེའུ་ལས་རྟ་གླང་དང་སྐྱེས་པ་བུད་མེད་ལ་སོགས་པའི་རྣམ་པར་ཤར་བའི་སྒྱུ༵་མ༵ར་སྣང༵་བ༵་དང་ངོས་གཟུང་མེད་པའི་མིག༵་ཡོར༵་གྱི་ཚུལ༵་ཏེ། ཡེ་ཤེས་སྣང་བ་རྒྱན་གྱི་མདོ་ལས། ཇི་ལྟར་སྒྱུ་མར་གྱུར་པའི་གཟུགས། ། སྐྱེས་པ་མ་ཡིན་འོང་བ་མིན། ། སྣ་ཚོགས་ཆོས་རྣམས་དེ་འདྲ་སྟེ། ། སྐྱེས་པ་མ་ཡིན་འོང་བ་མིན། ། ཞེས་སོ། ། དེ་ལྟར་ཆོས་རྣམས་ཐམས་ཅད་ཡེ་ནས་དག་ཅིང་སྒྱུ་མའི་རང་བཞིན་ཡིན་པས་སྦྱོར་སྒྲོལ་ཡང་ཡེ་ནས་དག་ཅིང་སྒྱུ་མའི་རང་བཞིན་དུ་ཁོང་དུ་ཆུད་པའི་རྣལ་འབྱོར་བས།

སྦྱོར༵་བ་དང་སྒྲོལ༵་བའི་བྱ༵་བ༵་ཀུན༵་བྱས༵་ཀྱང༵་བྱེད་དུས་ཉིད་ནས་ལས་གསོག་བྱེད་ཀྱི་ཉེས་པས་བསྐྱེད་པའི་སྦྱོར་སྒྲོལ་རང་མཚན་པ་རྡུལ༵་ཕྲ་རབ་ཀྱི་ཆ༵་ཙམ༵་ཡང༵་དོན་ལ་བྱས༵་པ༵་མེད༵་དེ། འཛིན་ཞེན་མེད་པའི་ཕྱིར་རོ། ། དེ་སྐད་དུའང་ཡེ་ཤེས་རྒྱས་པ་ལས། ཇི་ལྟར་སྒྱུ་མའི་མཁན་པོ་དག། རང་གིས་སྤྲུལ་བའི་སྒྱུ་མ་ལ། ། དགེ་དང་མི་དགེའི་འདུ་བྱེད་པ། ། ཉེས་པ་གང་གིས་མི་གོས་ལྟར། ། ཐབས་ལ་མཁས་པས་རྣམ་པར་སྤྱོད། ། ཅེས་པ་དང༌། སྡུད་པ་ལས། སྐྱེ་བོ་ཕལ་ཆེར་མགོ་མང་བྱེ་བ་གཅོད་བྱེད་ཀྱང༌། ། འགྲོ་ཀུན་སྤྲུལ་འདྲར་རབ་ཤེས་དེ་ལ་འཇིགས་པ་མེད། ། ཅེས་པ་དང༌། རྣལ་འབྱོར་གྱི་རྒྱུད་ལས། སེམས་ཅན་ཐམས་ཅད་བསད་ན་ཡང༌། ། དེ་ལ་སྡིག་གིས་གོས་པ་མེད། ། ཅེས་སོ། ། དེའང་སྡིག་པ་རང་མཚན་པ་འབྱུང་བ་ལ་བདེན་ཞེན་རང་མཚན་ཡོད་པ་དགོས་ཤིང་ངོ་བོ་མ་གྲུབ་པ་དང༌། འདུ་ཤེས་གཞན་དུ་གྱུར་པ་དང༌། འཛིན་ཞེན་མེད་པ་སྨྱོ་བའི་གང་ཟག་གི་ཉེས་པས་ཀྱང་ལྟུང་བ་མེད་པར་བཞག་སྟེ།

 འདུལ་བ་མདོ་རྩ་ལས། རྨི་ལམ་ནི་མེད་པ་དང་འདྲའོ། ། དེའི་འབྲས་བུ་ནི་མ་བྱས་པ་ཉིད་དོ། ། ཞེས་པ་དང༌། སྨྱོ་བ་དང་སེམས་འཁྲུགས་པ་ལ་ལྟུང་བ་མེད་དོ། ། ཞེས་པ་དང༌། ཤེས་གཙོ་འདུ་ཤེས་གཞན་དུ་གྱུར་པ་ཉིད་ནའོ། ། ཞེས་པ་ལ་སོགས་པས་ཤེས་ཏེ། འདིར་ཡང་སྦྱོར་སྒྲོལ་རྨི་ལམ་ལྟར་ངོ་བོ་མེད་པར་རྟོགས་པ་དང༌། འདུ་ཤེས་ལྷར་གྱུར་པ་དང༌། སྨྱོན་པ་ལྟར་བདེན་ཞེན་མེད་པས་ཉེས་པ་མེད་པའོ། ། གཉིས་པ་རོལ་པ་ཚོགས་ཀྱི་དཀྱིལ་འཁོར་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ་སྟེ། མཚན་ཉིད། དབྱེ་བ། ཇི་ལྟར་བྱ་བའི་ཐབས་སོ། ། དང་པོ་ནི། ག་ན་ཙཀྲའི་སྒྲ་ལས་ཚོགས་ཀྱི་འཁོར་ལོ་སྟེ། དེའི་མཚན་ཉིད་གསང་སྔགས་ཀྱི་ཀུན་ཏུ་སྤྱོད་པའི་སྐབས་གང་ཞིག་རྟེན་དང་གང་ཟག་དང་ཡོ་བྱད་ཁྱད་པར་ཅན་ཚོགས་པ་སྟེ། ཀུན་གསལ་ལས། རྟེན་དང་གང་ཟག་ཡོ་བྱད་ཚོགས། ། ཐབས་ཆེན་གསང་བས་ཚོགས་ཞེས་བྱ། ། ཞེས་སོ། ། གཉིས་པ་ལ་གསུམ་སྟེ། དབྱེ་བ་དངོས་དང༌། ལས་རིམ་དང༌། གང་གི་དོན་དུ་བྱ་བའོ། ། དང་པོ་ནི། རྡོ་རྗེ་ལས་རིམ་ལས། སྐྱེ་བོ་མཛའ་བ་ཀུན་ཚོགས་པ། ། རྣལ་འབྱོར་འདུས་པའི་ཚོགས་ཞེས་བྱ། ། འབྱོར་པའི་ལོངས་སྤྱོད་ཚང་བ་ནི། ། བདེ་བའི་ལོངས་སྤྱོད་ཚོགས་སུ་བཤད། ། ལྷ་དང་དམ་ཅན་ཀུན་འདུས་པ། ། འདུས་པ་ཆེན་པོའི་ཚོགས་སུ་བཤད། ། ཚོགས་གཉིས་རྒྱུན་དུ་རྫོགས་བྱེད་པ། ། ཚོགས་ཆེན་པོ་རུ་ངེས་པར་བརྟག། ཅེས་པས། རྣམ་པ་བཞི་སྟེ། སྐལ་ལྡན་འདུས་པའི་ཚོགས། འབྱོར་ལྡན་ཡོ་བྱད་ཀྱི་ཚོགས། དངོས་གྲུབ་ལྷའི་ཚོགས། བསོད་ནམས་ཡེ་ཤེས་ཀྱི་ཚོགས་སོ། ། དང་པོ་ནི། དམ་ཚིག་དང་ལྡན་པའི་རྣལ་འབྱོར་ཕོ་མོ་ཟུང་དུ་ཚོགས་པ་སྟེ་ཐབས་དང་ཤེས་རབ་ཀྱི་རང་བཞིན་མཚོན་པའོ། ། དེའང་འདུས་པ་ཆུང་ངུའི་ཚེ་གཙོ་བོ་ཡབ་ཡུམ་ཙམ། སྐུ་གསུང་ཐུགས་ཀྱི་རང་བཞིན་ཟུང་གསུམ། རིགས་ལྔའི་མཚོན་བྱེད་ཟུང་ལྔ་སྟེ། གཉིས་དང༌། དྲུག་དང༌། བཅུ་ཚང་བའོ། ། འདུས་པ་འབྲིང་ལ་དཀྱིལ་འཁོར་གྱི་ལྷའི་གྲངས་ཏེ་བརྒྱའོ།

། འདུས་པ་ཆེན་པོ་ལ་དེ་ཡན་ཆད་རབ་ཏུ་མང་པོའོ། ། དེ་སྐད་དུའང་གསང་རྒྱུད་ལས། འདུས་པ་ཆུང་ལ་གཉིས་དྲུག་བཅུ། ། འབྲིང་ལ་དཀྱིལ་འཁོར་གྲངས་ཡིན་ཏེ། ། ཆེན་པོ་རབ་ཏུ་མང་པོའོ། ། ཞེས་སོ། ། དེའང་རྣལ་འབྱོར་ཕོ་མོ་གང་རུང་མང་པོ་ཚོགས་ཀྱང་ཟུང་དུ་མ་འབྲེལ་བས་དཔའ་བོའི་དགའ་སྟོན་དང༌། དཔའ་མོའི་སྟོན་མོ་ཞེས་པར་འགྱུར་རོ། ། གཉིས་པ་ནི། ཕྱི་ནང་གསང་བའི་ཡོ་བྱད་ཐམས་ཅད་ཡིན་ལ། ཁྱད་པར་དུ་ཤ་དང་ཆང་ནི་མེད་དུ་མི་རུང་བའི་ཐབས་དང་ཤེས་རབ་ཀྱི་རྫས་ཏེ་དེ་ལས། མ་ཧཱ་མྃ་ས་བདུད་རྩིར་ བཅས། ། མེད་དུ་མི་རུང་དངོས་གྲུབ་རྫས། ། བཟའ་བཏུང་འབྲུ་བཅུད་ཤིང་འབྲས་དང༌། ། འདོད་པའི་ཡོན་ཏན་ཐམས་ཅད་དོ། ། ཞེས་སོ། ། དེའང་གླུ་གར་དང་རོལ་མོའི་སྤྲིན་ཕུང་དུ་མས་བརྒྱན་པའོ། ། གསུམ་པ་ནི། རྟེན་དང་བརྟེན་པར་བཅས་པའི་དཀྱིལ་འཁོར་དམ་ཅན་རྒྱ་མཚོའི་ཚོགས་གཙོ་བོ་ལ་འཁོར་གྱིས་བསྐོར་བ་ཐམས་ཅད་དེ་དངོས་ཀྱི་སྐུ་དང༌། མེ་ཏོག་གི་ཚོམ་བུ་ལྷར་བསྐྱེད་པ་དང༌། ཏིང་ངེ་འཛིན་གྱིས་བསོད་ནམས་ཀྱི་ཞིང་དུ་སྤྱན་དྲངས་པ་ཐམས་ཅད་དོ། ། བཞི་པ་ནི། རྒྱུན་གྱི་ཚོགས་གཉིས་དང་ཁྱད་པར་དུ་ཚོགས་ཀྱི་འཁོར་ལོའི་ཚེ་ཐབས་བསྐྱེད་རིམ་དང་འབྲེལ་བའི་ཀུན་ཏུ་སྤྱོད་པ་སྣང་བཅས་ཐམས་ཅད་བསོད་ནམས་ཀྱི་ཚོགས་དང༌། ཤེས་རབ་རྫོགས་རིམ་གྱིས་བསྡུས་པའི་ཟབ་མོ་སྐྱེ་མེད་དུ་རྟོགས་ཤིང་བསྒོམ་པ་རྣམས་ཡེ་ཤེས་སོ། ། གཉིས་པ་ལས་རིམ་ལ་གཉིས་ཏེ། ཞི་བ་དང༌། ཁྲོ་བོའི་རིམ་པའོ། ། དང་པོ་ནི། ཞི་བའི་ཚོགས་ཀྱི་ཚེ་རྣལ་འབྱོར་པ་རྣམས་ཞི་བའི་ཆ་ལུགས་དང་ཕྱག་མཚན་དང་མེ་ཏོག་ཕོག་པའི་ལྷའི་རྟགས་དང་ལྡན་པས་ཚོགས་ཁང་དུ་ཞུགས་པ་ན། གཤིན་རྗེ་གཤེད་ལ་སོགས་པའི་སྒོ་བ་བཞི་ཚོགས་ཁང་གི་སྒོ་ནས་སྡོད་པས། ལེགས་པར་འོངས་སམ་ཞེས་པའི་བརྡར་མཛུབ་མོ་གཅིག་བསྒྲེངས་པའི་ལན་དུ། འོངས་སོ་ཞེས་གཉིས་བསྒྲེངས་ཏེ་ནང་དུ་ཕྱིན་པ་ལས་ལས་ཀྱི་རྡོ་རྗེས་རིགས་གང་ཡིན་ཞེས་པའི་བརྡར།

རྡོ་རྗེ་རྩེ་གསུམ་པའི་ཕྱག་རྒྱ་གདེངས་པའི་ལན་དུ༑ རིགས་གང་ལ་མེ་ཏོག་ཕོག་པའི་གཙོ་བོ་དེའི་ཕྱག་རྒྱ་བསྟན་ཏོ། ། དེ་ནས་རྡོ་རྗེ་སློབ་དཔོན་ལ་ཕྱག་འཚལ་ཏེ། དབང་གི་རིམ་པས་བུམ་དབང་དགེ་བསྙེན། གསང་དབང་དགེ་ཚུལ། ཤེས་རབ་ཡེ་ཤེས་དགེ་སློང༌། རྫོགས་པ་ཆེན་པོ་གནས་བརྟན་ཏེ། གཙོ་བོའི་ཕྱོགས་བཞི་ནས་རིགས་བཞི་གྲལ་རྐྱང་པའམ། གཡས་གཡོན་དང་གུང་ལ་རིགས་ལྔའི་དཀྱིལ་འཁོར་གྱི་གྲལ་མཚོན་པ་རྡོ་རྗེ་དང་འཁོར་ལོ་ལ་སོགས་པའི་ཕྱག་མཚན་གྲལ་མགོར་བཞག་པ་ནས་རིམ་གྱིས་འཁོད་དེ། ཆོ་ག་རྫོགས་པར་བྱེད་པ་ཡིན་ནོ། ། གཉིས་པ་ཁྲོ་བོ་ལ་ཡང་ཚུལ་དེ་དང་འདྲ་བར་ཤེས་པར་བྱའོ། ། ཞི་ཁྲོ་ཕྱོགས་གཅིག་པའི་ཚོགས་འཁོར་ལ་ནི་ཞི་བའི་རྣལ་འབྱོར་ཕོ་མོ་རྣམས་རྡོ་རྗེ་སློབ་དཔོན་གྱི་གཡས་གྲལ་དང༌། ཁྲོ་བོ་རྣམས་གཡོན་གྲལ་ལ་འཁོད་དོ། ། རྣལ་འབྱོར་ཕོ་མོ་ཡང་གྲངས་མཉམ་ན་ཤིན་ཏུ་ལེགས་སོ། ། གསུམ་པ་གང་གི་དོན་དུ་བྱ་བ་ནི། ལས་བཞིའི་བྱེ་བྲག་གིས་ཤེས་པར་བྱ་སྟེ། རྣལ་འབྱོར་པ་གང་དག་དམ་ཚིག་གསོ་ཞིང་སྒྲིབ་པ་སྦྱོང་ན་ཞི་བའི་དོན་དུ་ཚོགས་ཀྱིས་བསྐངས་ཤིང༌། ཚེ་དང་འབྱོར་པ་སྤེལ་ན་རྒྱས་པ། དབང་དང་དགུག་པའི་ཆེད་དུ་དབང༌། བགེགས་དང་གདུག་པ་ཚར་གཅོད་པ་ལ་སོགས་པའི་དོན་དུ་དྲག་པོའི་རིམ་པ་སོ་སོའི་འདོད་དོན་བསྒྲུབ་པ་ལ་སྦྱོར་བ་ཡིན་ནོ། ། གསུམ་པ་ཇི་ལྟར་བྱ་བའི་ཐབས་ལ་ལྔ་སྟེ། དང་པོ་རྟེན་དང་ཡོ་བྱད་བཤམ་པ་ནི། གནས་དེར་མཚན་མོ་ལ་སོགས་པའི་ཚེ་ལྷའི་དཀྱིལ་འཁོར་རས་བྲིས་སམ་རྡུལ་ཚོན་ཚོམ་བུ་བཀོད་པའི་དྲུང་དུ་ཕྱི་ནང་གསང་བའི་མཆོད་པ་དང༌། ཚོགས་ཀྱི་ཡོ་བྱད་ཅི་འབྱོར་པ་དང༌། ནང་མཆོད་བདུད་རྩི་རིལ་བུས་བྲན་པ་རྣམས་བཤམ་མོ། ། གཉིས་པ་རྣལ་འབྱོར་ལ་གནས་པར་གསོལ་བ་གདབ་པ་ནི་རྣལ་འབྱོར་ཕོ་མོ་ཀུན་གྲལ་ལ་འཁོད་པ་ལ་ལས་ཀྱི་རྡོ་རྗེས་ཕྱག་འཚལ་ཞིང་མེ་ཏོག་གཏོར་ནས་ཕོད་ཀའི་ཕུ་དུང་པུས་མོར་བསྣོལ་ཞིང་འདུད་དེ།

ཧོཿདཔལ་ཀུན་ཏུ་བཟང་པོའི་རང་བཞིན་ཚད་མེད་པའི་ཐུགས་རྗེས་འགྲོ་བའི་དོན་ལ་བཞུགས་པ་བླ་མ་རྡོ་རྗེ་འཛིན་པ་ཆེ་གེ་མོས་གཙོ་མཛད་རྣལ་འབྱོར་གྱི་དབང་ཕྱུག་ཆེན་པོ་རྣམས་དགོངས་སུ་གསོལ། ཆོས་ཐམས་ཅད་རྫོགས་པ་ཆེན་པོའི་རང་བཞིན་དུ་གདོད་ནས་མངོན་པར་བྱང་ཆུབ་ཀྱང༌། འགྲོ་བའི་ཁམས་རྣམས་མ་རིག་པའི་དབང་གིས་འཇིག་རྟེན་དྲུག་གི་ཕྱོགས་བཅུ་ཀུན་ཏུ་ཁྱབ་པ་ལ་དགོངས་ཏེ། ཐུགས་རྗེ་ཆེན་པོའི་རོལ་པས་རང་བཞིན་ལྷུན་གྱིས་གྲུབ་པའི་དཀྱིལ་འཁོར་དུ་ཏིང་ངེ་འཛིན་ཟབ་མོས་རྣལ་འབྱོར་ལ་གནས་པར་ཞུ་འཚལ། ཞེས་དལ་བུས་བརྗོད་ནས་ཕྱག་བྱའོ། ། གསུམ་པ་ལྷའི་དཀྱིལ་འཁོར་བསྐྱེད་པ་ནི། དེ་ནས་བགེགས་ལ་གཏོར་མ་བྱིན་ནས་རྒྱ་མཚོའི་མཐར་བསྐྲད་དེ། མེ་རུ་མེ་དཔུང་མཚོན་ཆའི་ར་བ་ཁྲོ་བོ་བཅུ་དང་བཅས་པའི་མཚམས་བཅད་དེ་སྔར་བསྟན་པ་བཞིན་ལྷའི་དཀྱིལ་འཁོར་དུ་གསལ་བཏབ་ལ། མཆོད་པས་མཉེས་པའི་བར་དུ་མཉེས་པར་བྱ་སྟེ། ཚོགས་མཆོད་རྣམས་བསང་སྦྱངས་སྤེལ་བསྒྱུར་ཇི་ལྟ་བ་བཞིན་བྱའོ། ། དེའང་ཐོད་པའི་སྣོད་ཡངས་ཤིང་རྒྱ་ཆེ་བར་ཤ་ལྔ་བདུད་རྩི་ལྔའི་རང་བཞིན་ལས་གྲུབ་པར་བྱིན་གྱིས་བརླབས་ཏེ་མཆོད་དོ། ། བཞི་པ་ལོངས་སྤྱོད་པ་ནི་ལག་པ་གཉིས་ཀྱི་མཐིལ་དུ་ཉི་མ་དང་ཟླ་བའི་དབུས་སུ་དཔའ་བོ་འབྲུ་ལྔ་དང་དཔའ་མོ་འབྲུ་ལྔ་ལས། ཚོགས་ཀྱི་ལྷ་ཡབ་ཡུམ་བཅུ་འདོད་ཡོན་ལྔའི་མཆོད་སྤྲིན་འགྱེད་པ་གསལ་བར་བསྐྱེད་ནས། བཟའ་བཏུང་ལ་རེག་པས་མཉེས་པར་བསམས་ལ། དེ་ནས་ཕུང་པོ་ཁམས་དང་སྐྱེ་མཆེད་ཀྱི་ལྷ་མཆོད་པར་བྱའོ། ། དེ་ཡང་ལས་ཀྱི་རྡོ་རྗེས་ཕྱག་འཚལ་ཞིང་ཐབས་དང་ཤེས་རབ་ཀྱི་རྫས་པདྨའི་ཕྱག་རྒྱས་བྲིམ་ཞིང༌། ཧཱུྃ་དཔའ་བོ་ཆེན་པོ་དགོངས་སུ་གསོལ། འདི་ནི་ཆོས་རྣམས་བཟང་པོ་སྟེ། ། འདུས་པ་རྣམས་ལ་ཐེ་ཚོམ་མེད། ། བྲམ་ཟེ་ཁྱི་དང་གདོལ་བ་གསུམ། ། རང་བཞིན་གཅིག་ཏུ་དགོངས་ཏེ་རོལ། ། ཞེས་པའི་ལན་དུ་ལེན་པ་པོས་ཀྱང་པདྨའི་ཕྱག་རྒྱས། ཨོཾ། བདེ་བར་གཤེགས་པ་ཆོས་ཀྱི་སྐུ༌།

། གཟུང་དང་འཛིན་པ་རྣམ་པར་སྤངས། ། འདོད་ཆགས་ལ་སོགས་དྲི་མ་བྲལ། ། དེ་བཞིན་ཉིད་ལ་གུས་ཕྱག་འཚལ། ། ཨ་ལ་ལ་ཧོཿ། ཞེས་པས་བླངས་ཏེ་ལོངས་སྤྱོད། དེའང་ཚོགས་ཀྱི་གྲལ་དུ་རྩོད་པ་དང་ཀུ་ཅོ་དང་ཐ་མལ་གྱི་སྣང་བས་བདེན་པར་ཞེན་པ་ལ་སོགས་པ་མི་བྱ་བར། ཚིམ་པ་དང༌། དགའ་བ་དང༌། འཛིན་ཞེན་མེད་པས། ལུས་ལྷ། ངག་སྔགས། སེམས་ཆོས་ཉིད་ཀྱི་དཀྱིལ་འཁོར་གསུམ་དུ་ཤེས་པར་བྱའོ། ། ལྔ་པ་མཇུག་གི་བྱ་བ་ནི། རྗེས་ལ་ལྷག་མའི་གཏོར་མ་བཏང་ལ། རྡོ་རྗེའི་གླུ་དང༌། དཔལ་གྱི་བྲོ་དང༌། བསྔོ་བ་དང༌། བཀྲ་ཤིས་བརྗོད་པ་རྣམས་བྱའོ། ། དེའི་ཕན་ཡོན་ཡང༌། རྡོ་རྗེའི་དྲ་བ་ལས། བསོད་ནམས་ནང་ན་ཚོགས་འཁོར་མཆོག། ཚེ་འདིར་བསམ་པ་ཀུན་འགྲུབ་ཅིང༌། ། བགེགས་དང་བར་ཆད་ཞི་བ་དང༌། ། ཕྱི་མ་རིག་འཛིན་རྒྱལ་བའི་ཞིང༌། ། ཀུན་ཏུ་བཟང་པོ་ཐོབ་པར་འགྱུར། ། ཞེས་སོ། ། དེའང་རྣམ་པ་གསུམ་གྱིས་ཐེག་པ་འོག་མའི་མཆོད་སྦྱིན་ལས་འཕགས་ཏེ། ཡུལ་ལྷར་གསལ་བས་སངས་རྒྱས་ཡིན་པ་དང༌། དངོས་གྲུབ་བདུད་རྩིར་གྱུར་པས་ཐ་མལ་མ་ཡིན་པ་དང༌། བསམ་པ་ཆོས་ཉིད་དུ་རོལ་པས་འཛིན་ཞེན་མེད་པ་སྟེ། དེའི་ཕྱིར་ཐབས་ཀྱི་རང་བཞིན་རྡོ་རྗེའི་ཐེག་པ་ཤེས་རབ་ཁྱད་པར་ཅན་གྱིས་འཕགས་སོ། ། གཉིས་པ་གཞུང་གི་དོན་ལ་གཉིས་ཏེ། ཀུན་ཏུ་བཟང་པོའི་ཚོགས་མཆོད་མདོར་བསྟན་པ་དང༌། དཀྱིལ་འཁོར་སོ་སོའི་རང་བཞིན་རྒྱས་པར་བཤད་ པའོ། ། དང་པོ་ལ་གསུམ་ལས། རང་བཞིན་ཤེས་པར་བྱ་བ་ནི་དག་པ་གསུམ་དང་མཉམ་པ་བཞིས་ཆོས་ཐམས་ཅད་ཡེ་ནས་སངས་རྒྱས་པ་ཀུན་ཏུ་བཟང་པོའི་ཞིང་དུ་མཚོན་པ་སྟེ། དེའང་ཕྱི་སྣོད༵་ཀྱི་འཇིག་རྟེན་འབྱུང་བ་ལྔའི་ངོ་བོ་ཡུམ་ལྔའི་རང་བཞིན་དུ་དག་ཅིང༌། ནང་བཅུད༵་ཀྱི་སེམས་ཅན་ཕུང་པོ་ལྔས་བསྡུས་པ་ཡབ་ལྔར་དག་ལ། རང་རང་གི་རྒྱུད༵་ཀྱི་དབང་པོ་རྣམ་པར་ཤེས་པ་དང་དེ་དག་གི་ཡུལ་རྣམས་སེམས་དཔའ་དང་སེམས་མ་དང་སྒོ་བ་ཡབ་ཡུམ་དུ་དག་པའོ། ། ཡང་སྣོད་གཞལ་ཁང༌། བཅུད་ལྷ་དང་ལྷ་མོ། རང་གི་རྒྱུད་ཡེ་ཤེས་ལྔའི་རང་བཞིན་དཀྱིལ་འཁོར་ཆེན་པོར་གནས་པ་རྣམ༵ས་ཡེ་ནས་སངས་རྒྱས་པའི་རང་བཞིན་དུ་རྣམ་པར་དག༵་པར་རྟོག༵ས་ཤི༵ང༌།

སྣང་སྲིད་འཁོར་འདས་ཀྱི་ཆོས་ཐམས་ཅད་དོན་དམ་པར་མ་སྐྱེས་པར་མཉམ་ཞིང་ཀུན་རྫོབ་ཏུ་སྒྱུ་མ་ལྟ་བུར་མཉམ༵་པ་གཉིས༵་དང༌། ཕུང་པོ་ལྔ་སངས་རྒྱས་སུ་མཉམ་པ་དང༌། རྣམ་ཤེས་བརྒྱད་ཡེ་ཤེས་སུ་མཉམ་པ་སྟེ། ལྷག༵་པའི༵་མཉམ༵་པ་གཉིས༵་ཀྱིས༵་ཆོས་ཐམས་ཅད་ལ་བཟང་ངན་བླང་དོར་མེད་པའི་དཀྱིལ༵་འཁོ༵ར་ཏེ། ཆོས་ཉིད་དོན་གྱི་གནས་ལུགས་ཇི་ལྟར་ཤར་ཞིང་སྣང་བ་དེ་དག་རང་བཞིན་ཀུན༵་ཏུ༵་བཟ༵ང་པོ༵འི་ཞིང༵་ཁམས་རྒྱ་ཆད་ཕྱོགས་ལྷུང་མེད་པས་འཁོར་འདས་ཀུན་ལ་ཁྱབ་པ་སྟེ། ཀུན་བྱེད་ལས། ཀྱེ། དཀྱིལ་ནི་མ་ནོར་དོན་གྱི་སྙིང་པོ་སྟེ། འཁོར་ནི་འཁོར་འདས་བརྡལ་བ་ཡོངས་ལ་ཁྱབ། ། ཅེས་སོ། ། གང་གིས་ཤེས་པར་བྱ་བ་ནི། དེ་ལྟར་རྫོགས་པ་ཆེན་པོའི་རང་བཞིན་དུ་རྟོགས་པས་ཆོས་ཉིད་དོན་གྱི་དཀྱིལ་འཁོར་ལ་དབང་ཐོབ་པའི་ཚེ་སྒོ་གསུམ་གྱི་བྱེད༵་སྤྱོད༵་ཅི་བྱས་ཀྱང་བསོད་ནམས་དང་ཡེ་ཤེས་ཀྱི་ཚོགས་ཆེ༵ན་པོ་གཉིས༵་ངམ་ངམ་ཤུགས་ཀྱིས་རྫོགས་པར་གྱུར༵་ན༵ས་ཅི་སྣང་ཡེ་ཤེས་སུ་འཆར་བ་སྟེ། ནམ་མཁའ་ཆེ་ལས། ཆོས་ཀུན་སྐྱེ་མེད་ལྷུན་རྫོགས་ཤིང༌། ། ཡེ་ནས་གྲོལ་བར་རྟོགས་པ་ན། ། ཀུན་སྤྱོད་བསྐྱེད་རྫོགས་ལྷུན་གྱིས་གྲུབ། ། མ་བྱས་རང་བཞིན་རྫོགས་པར་སྣང༌། ། ཞེས་སོ། ། དེའང་སྔར་སྨོས་པ་བཞིན་སྔགས་ཀྱི་ཡ༵ན་ལ༵ག་ལྔ ་ མ༵་ཉམ༵ས་ཤིང་ཡོ༵་བྱད༵་ལྔ་དང་ལྡན༵་པ་དང་ཆོ༵་ག༵་ལྔ་པོ་རྫོག༵ས་པ༵ར་ཤེ༵ས་པ༵་ཡི༵་རྣ༵ལ་འབྱོར༵་པས་དུས་ཁྱད་པར་ཅན་ལ་སོགས་པར་དུར་ཁྲོད་ལ་སོགས་པའི་གནས་སུ་རྟེན་གང་ཟག་ཚོག༵ས་ཀྱི༵་ཡོ་བྱད་རྣམས་ཡོངས་སུ་ཚོགས་པའི་དཀྱིལ༵་འཁོ༵ར་གྱིས༵་མཉེས་པར་བྱས་ཏེ། བསྒྲུབས་ན་འབྲས་བུ་ནི་གནས་སྐབས་རིག་འཛིན་གསུམ་དང་འཕྲིན་ལས་བཞི་མཐར་ཐུག་ངེས༵་པར༵་ལེགས༵་པའི༵་དགོས༵་པ༵་བྱང་ཆུབ་འགྲུ༵བ་པར་འགྱུར་རོ། ། གཉིས་པ་དཀྱིལ་འཁོར་སོ་སོའི་རང་བཞིན་རྒྱས་པར་བཤད་པ་ལ་གཉིས་ཏེ། རྟེན་དཀྱིལ་འཁོར་གྱི་རང་བཞིན་དང༌། དེ་ཇི་ལྟར་བསྒྲུབ་པའི་རིམ་པའོ།

། དང་པོ་ལ་གཉིས་ཏེ། ཞི་བའི་དཀྱིལ་འཁོར་དང༌། ཁྲོ་བོའི་དཀྱིལ་འཁོར་རོ། ། དང་པོ་ལ་གསུམ་སྟེ། ཚོམ་བུ་ལྔ་པ། གསུམ་པ། གཅིག་པའི་དཀྱིལ་འཁོར་རོ། ། དང་པོ་ནི། རིགས་ལྔ༵་དང༵་རིགས་ལྔའི་ཞིང་ཡུམ་ལྔ་དང་གཉིས་སུ་མེད་པར་སྦྱོར༵་བ༵་ལས༵་ཚོམ༵་བུ༵་ལྔ༵་ཡི༵་ལྷ༵་ཡབ་ཡུམ་རྩ་བ་ལྔ་ལས་ཡབ་ཡུམ་བཅུ། རིགས་བཞི་པོ་རེ་རེའང་བཅུ་བཅུ་སྟེ། ལྔ་བཅུ་བཀོ༵ད་ལ༵་ཕྱི་རོལ་ཏུ་བསྲུང་བའི་འཁོར་ལོ་ཁོག་པ་སྟོང་པ་ཕྱོགས་མཚམས་བརྒྱད་སྟེང་འོག་གཉིས་ཏེ་རྩིབས་བཅུ་ལ་ཧཱུྃ་ཀ་ར་ལ་སོགས་པའི་ཁྲོ༵་བོ༵་བཅུ༵་དང༵༌། རྡོ་རྗེ་སྒྲ་འབྱིན་མ་ལ་སོགས་པ་ཁྲོ༵་མོ༵་བ༵ཅུ་བར་ཆད་བསྲུང་བའི་འཁོ༵ར་ལོ༵འི་ཚུལ༵་དུ༵་རྣམ༵་པ༵ར་བསྒོ༵མ་པར་བྱའོ། ། དེའང་དབུས་སུ་གཙོ་བོ་ཡབ་ཡུམ་ཀུན་ཏུ་བཟང་པོའི་རང་བཞིན་ལ། སེམས་དཔའ་རྡོ་རྗེ། རིན་ཅེན་རྡོ་རྗེ། ཆོས་ཀྱི་རྡོ་རྗེ། ལས་ཀྱི་རྡོ་རྗེ་བཞིའི་ཡུམ། བརྟན་མ་རྡོ་རྗེ། འབར་མ་རྡོ་རྗེ། སྡུད་མ་རྡོ་རྗེ། བསྐྱོད་མ་རྡོ་རྗེ་སྟེ་ཡབ་ཡུམ་བཅུའོ། ། ཤར་དུ་མི་བསྐྱོད་པ་ཡབ་ཡུམ་ལ། རྡོ་རྗེ་སེམས་དཔའ། རྡོ་རྗེ་རྒྱལ་པོ། རྡོ་རྗེ་ཆགས་པ། ¿རྡོ་རྗེ་ལེགས་པ་བཞིའི་ཡུམ། སྒེག་མོ༑ བདུག་པ། ལྕགས་ཀྱུ། རྡོ་རྗེ་སྒྲོལ་མའོ། ། ལྷོར་རིན་ཅེན་འབྱུང་ལྡན་ཡབ་ཡུམ་ལ༑ རྡོ་རྗེ་རིན་ཅེན། རྡོ་རྗེ་གཟི་བརྗིད། རྡོ་རྗེ་རྒྱལ་མཚན། རྡོ་རྗེ་བཞད་པ་བཞིའི་ཡུམ། ཕྲེང་མ། མེ་ཏོག་མ། ཞགས་པ་མ། རྡོ་རྗེ་བདེ་མའོ། ། ནུབ་ཏུ་འོད་དཔག་མེད་ཡབ་ཡུམ་ལ། རྡོ་རྗེ་ཆོས། རྡོ་རྗེ་རྣོན་པོ། རྡོ་རྗེ་འཁོར་ལོ། ། རྡོ་རྗེ་སྨྲ་བ་བཞིའི་ཡུམ། གླུ་མ། མར་མེ། ལྕགས་སྒྲོག་མ། རྡོ་རྗེ་གསལ་བཀྲ་མའོ། ། བྱང་དུ་དོན་ཡོད་གྲུབ་པ་ཡབ་ཡུམ་ལ། རྡོ་རྗེ་ལས། རྡོ་རྗེ་བསྲུང་བ། རྡོ་རྗེ་གནོད་སྦྱིན། རྡོ་རྗེ་ཁུ་ཚུར་བཞིའི་ཡུམ། གར་མ། དྲི་ཆབ་མ། དྲིལ་བུ་མ། རྡོ་རྗེ་འབེབས་མའོ། ། དེ་ལྟར་ལྔ་བཅུའི་ཕྱི་རོལ་ཏུ་ཁྲོ་བོ་བཅུ་ཡབ་ཡུམ་དང་བཅས་པས་ལྷ་བདུན་ཅུ་ནི་ཚོམ་བུ་ལྔ་པའོ།

། སྤྱིར་ན་ཚོམ་བུ་ནི་སྒོ་དང་རྟ་བབས་ལ་སོགས་པ་གཞལ་མེད་ཁང་གི་རྣམ་པར་མེད་པའི་ལྷའི་གཙོ་འཁོར་ཡིན་ལ། དཀྱིལ་འཁོར་ནི་གཞལ་མེད་ཁང་དང་བཅས་པར་འདོད་ཀྱང༌། འདིར་ལྷ་དེ་དག་སྐོར་ཚོམས་སུ་འདུག་པའི་ཆ་ནས་བཏགས་པ་ཡིན་ནོ། ། གཉིས་པ་ཚོམ་བུ་གསུམ་པའི་དཀྱིལ་འཁོར་ནི། དེ༵་བཞིན༵་གཤེགས་པའི་རིག༵ས་དང༵་རྡོ༵་རྗེའི༵་རིག༵ས་དང་པདྨ༵འི༵་རིག༵ས་ཏེ༵་རེ་རེའང་ཡབ་ཡུམ་བཅུ་བཅུའི་རང་བཞིན་སྐུ༵་གསུང༵་ཐུག༵ས་ཀྱི་ལྷ་སུམ་ཅུའི་དཀྱིལ་འཁོར་གྱི་མཐར་ཁྲོ༵་བོ༵འི་ཚོ༵གས་ཏེ་སྒོ་བ་ཡབ་ཡུམ་བརྒྱད་དང༵་ལྡན༵་པ༵་ཡི༵་ཚོམ༵་བུ༵་གསུམ༵་གྱི༵་ལྷ༵་རྣམས༵་བསྒོ༵མ་པར་བྱའོ། ། གསུམ་པ་ཚོམ་བུ་གཅིག་པའི་དཀྱིལ་འཁོར་ནི། རིག༵ས་ཐམས་ཅད༵་ཀྱི་ནང་ནས་དེ་བཞིན་ཉིད་ཀུན་ཏུ་བཟང་པོའི་རིག༵ས་ཏེ༵་རིགས༵་ལྔའི་དཀྱིལ་འཁོར་གྱི༵་གཙོ༵་བོ་རྣམ་པར་སྣང་མཛད་ཀྱི་རང་བཞིན་ནི།

 དེ་བཞིན་གཤེགས་པའི་དཀྱིལ་འཁོར་རིགས་ལྔར་ཕྱེ་བའི་ཐུགས་ཀྱི་ཐུགས་ཏེ་གཙོ་བོ་རྣམ་སྣང་མཐིང་གས་བརྒྱན་པ་ནི་ཐུག༵ས་ཀྱི༵་མཆོ༵གལྷ་བཅུའི་དཀྱིལ་འཁོར་གྱི་མཐར་སྒོ་བ་ཡབ་ཡུམ་བརྒྱད་ཀྱི་ཁྲོ༵་བོའི༵་ཚོགས༵་དང༵་ལྡ༵ན་པ༵་ཡི༵་ཚོ༵མ་བུ༵་གཅིག༵་པའི༵་ལྷ༵་བཅོ་བརྒྱད་པོ་རྣམ༵ས་བསྒོམ༵་པར་བྱའོ། ། གཉིས་པ་ཁྲོ་བོའི་དཀྱིལ་འཁོར་ནི། ཁྲོ༵་བོ༵་ལྔ་དང་ཁྲོ༵་མོ༵་ཀྲོ་དྷཱི་ཤྭ་རི་ལྔའི༵་ཚོག༵ས་ཆེན༵་པོ༵་སྟེ་ཡབ་ཡུམ་བཅུ་དང༌། དེ་དག་གི་བྱ་བ་བསྒྲུབ་པའི་ཕོ༵་ཉ༵་གནས་ཀྱི་མ་མོ་བརྒྱད་དང༌། ཕྱག༵་རྙ༵ན་ཡུལ་གྱི་ཕྲ་མེན་བརྒྱད་དང༌། བཀ༵འ་ཉན༵་ཡེ་ཤེས་ཀྱི་སྒོ་མ་བཞི་དང་༵། ཅི༵་བགྱི༵འི་ལས་བྱེད་དབང་ཕྱུག་མ་ཉི་ཤུ་རྩ་བརྒྱད་ལ༵་སོག༵ས་པ་ཁྲག་འཐུང་ལྔ་བཅུ་རྩ་བརྒྱད་ཀྱི་ཚོག༵ས་རྣམ༵ས་ཀྱིས༵་འབར་བའི་དཀྱིལ་འཁོར་དུ་ཚོགས་སྒྲུབ་ནའང༌། གནས་སྐབས་སུ་གདུག་པ་ཅན་ཚར་གཅོད་པ་ལ་སོགས་པ་དྲག་པོའི་ལས་རྣམས་དང༌། མཐར་ཐུག་ངེས་པར་ལེགས་པའི་དགོངས་པ་མཆོག་གི་དངོས་གྲུབ་འགྲུབ་བོ། ། གཉིས་པ་དེ་ཉིད་ཇི་ལྟར་བསྒྲུབ་པའི་རིམ་པ་ལ་བཞི་སྟེ། ཚོམ་བུ་གཅིག་པ། གསུམ་པ། ལྔ་པ། རྡོ་རྗེའི་དབྱིངས་ཀྱི་དཀྱིལ་འཁོར་ཇི་ལྟར་བསྒྲུབ་པའོ། ། དང་པོ་ལའང་གཉིས་ལས། གང་ཟག་གང་གིས་བསྒྲུབ་པ་ནི་སེམས་ཉིད་རྣལ༵་མའི་དོན་ལ་བློ་ཆོས་ཉིད་དུ་འབྱོར༵་པ་སྟེ། དབྱེ་ན། གཞི་རང་བཞིན་གྱི་རྣལ་འབྱོར། ལམ་བསྐྱེད་རྫོགས་ཀྱི་རྣལ་འབྱོར། འབྲས་བུ་ལྷུན་གྲུབ་ཀྱི་རྣལ་འབྱོར་གསུམ་ལས། ལམ་མོ། ། དེའང་རིམ་གཉིས་ལས། གཞི་དང་རང་བཞིན་འབྲས་བུའི་ ཚུལ། ། བསྐྱེད་དང་རྫོགས་པའི་རྣལ་འབྱོར་པས། ། ཞེས་པ་དང༌། དབུ་མ་ལས། སྟོང་ཉིད་སྙིང་རྗེའི་སྙིང་པོ་ཅན། ། བྱང་ཆུབ་བསྒྲུབ་པ་ཁ་ཅིག་ལའོ། ། ཞེས་སོ། ། དེ་བཞིན་གཤེགས་པའི་གསང་བ་ཟབ་མོ་རྨད་དུ་བྱུང་བའི་སྔག༵ས་ཀྱི་ཚིག་དོན་འཆང༵་བར་བྱེད་པའོ། ། དེའང་མནྟྲའི་སྒྲ་ལས་སྔགས་ཏེ། གསང་སྔགས། རིག་སྔགས། གཟུངས་སྔགས་གསུམ་གྱི་རང་བཞིན་འཆང་བའོ།

། དང་པོ་ནི། ཕྱི་ནང་གི་ལྟ་སྒོམ་སྤྱོད་འབྲས་གསང་བ་རྨད་དུ་བྱུང་བས་འཁོར་བའི་སྡུག་བསྔལ་ལས་སྐྱོབ་པར་བྱེད་པའོ། ། གཉིས་པ་ནི། དྲང་སྲོང་ལ་སོགས་པ་ཏིང་ངེ་འཛིན་ལ་དབང་ཐོབ་པའི་རིག་པའི་མཐུས་སྡུག་བསྔལ་ལས་སྐྱོབ་པའོ། ། གསུམ་པ་ནི། བདེན་ཚིག་བགོས་པའི་ཚིག་འབྲས་བུ་ཕན་གནོད་བྱེད་པའོ། ། དེ་ལྟ་བུའི་དོན་གྱིས་བསྒྲུབ་པར་བྱ་བའི་དངོ༵ས་གྲུབ༵་ནི༵་མཆོག་དང་ཐུན་མོང་གི་ཡོན་ཏན་ཕུན་སུམ་ཚོགས་པ་སྟེ། དེ་ཉིད་ཆོས་ཐམས་ཅད་ཡེ་ནས་མཉམ༵་པ་ཉིད་རང་བཞིན་རྫོག༵ས་པ་ཆེན་པོའི་ངང་དུ་ལྷུན༵་གྱིས་གྲུབ༵་ཅིང་དབྱེར་མེད་པ་ཕྱོགས་བྲལ་འཛིན་ཞེན་མེད་པའི་ངང༵་དུ་གནས༵་ཤིང༵༌། བླང་དོར་མེད་པར་སྤྱོད༵་པས༵་ཅི༵་ལ༵འང་ཐོག༵ས་ཆགས་དང་ཞེན་པ་མེད༵་པའི༵་རང་བཞིན་ཆོས་ཐམ༵ས་ཅད༵་ཡེ༵་ནས༵་ངོ་བོ་གཅིག་ཅིང་དབྱེར༵་མེད༵་པར་རྟོགས་པའི་རྣལ་འབྱོར་པས་བསྒྲུབ་པ༵འོ༵། ། དཀྱིལ་འཁོར་གང་བསྒྲུབ་པ་ནི་ཐུགས་རྡོ༵་རྗེ༵འི་རིག༵ས་སུ༵་རིགས་ཐམས༵་ཅད༵་ཀྱི་དཀྱི༵ལ་འཁོར་འདུས་པས། ལྷ་དང་གཞལ་ཡས་ཁང་པ་ཐམས་ཅད་ཡེ་ཤེས་ཀྱི་འོད༵་ཟེར་འཕྲོ༵་ཞིང་གཟི་བརྗིད་འབར༵་བར༵་རབ༵་ཏུ༵་བསྒོམ༵་ཞིང༌། འདོད་ཡོན་ཐམས་ཅད་ལ་ཞེན་ཆགས༵་མེད༵་པ་ལྷ་ལ་ལྷ་མཆོད་ཚུལ༵་གྱིས༵་རོལ་ཞིང་བསྟིམ༵་པར༵་བྱ༵འོ། ། དེའི་འབྲས་བུ་སེམས་ཉིད་གཉི༵ས་སུ་མེ༵ད་པའི་ཆོས་སྐུར་གྱུ༵ར་ནས༵་ལྷུན་གྱིས་གྲུབ་པའི་ཕྱག༵་རྒྱ༵་ཆེན༵་པོའི་གོ་འཕང་འཐོབ་བོ། ། གཉིས་པ་ཚོམ་བུ་གསུམ་པ་ནི། སྔ་མ་ལས་གཞན་ཡང༵་ན༵་སྐུ༵་མི་བསྐྱོད་པ་གསུང༵་འོད་དཔག་མེད་ཐུག༵ས་རྣམ་པར་སྣང་མཛད་ཀྱི་དཀྱིལ་འཁོར་ཉིད༵་བསྒྲུབ་པར་བྱ་སྟེ༵། སངས་རྒྱས་ཐམ༵ས་ཅད༵་ཀྱི་དཀྱིལ་འཁོར་མ༵་ལུས༵་པ་བསྡུ་ན་སྐུ༵་གསུང༵་ཐུག༵ས་ཀྱི་དཀྱིལ་འཁོར་དུ་འདུས་པའི་ཕྱིར་རོ། ། དེ་བསྒྲུབ་པའི་བསྐྱེད་རྫོགས་ཀྱི་ཏིང༵་ངེ་འཛི༵ན་ཡང་ལྷའི་རྣམ་པར་གསལ༵་ཞིང་མཚན་དང་དཔེ་བྱད་དུ་འབ༵ར་བའི་འོད༵་ཟེ༵ར་འཕྲོ༵་བས་སེམས་ཅན་གྱི་དོན་བྱེད་པར་བསྒོམ་པའོ།

། འདོད་ཡོན་ཐམས་ཅད་ཡུམ་དུ་བསམ་པ་ཡབ་ཀྱིས་རོལ་པས་གཉིས༵་སུ་མེད༵་པའི་ཆོས་དབྱིང༵ས་སྤྲོས་པ་དང་བྲལ་བའི་རང་བཞིན་གྱི༵་ང༵ང་དུ༵་ཐི༵མ་པ༵ར་བསམ་མོ། ། འབྲས་བུ་ལྷུན་གྱིས་གྲུབ་པའི་རིག༵་འཛིན༵་གྱི་དངོས༵་གྲུབ༵་མཆོག༵་ཐོབ༵་པར་འགྱུར༵་རོ། ། དེ་ལས་གདུལ་བྱའི་དོན་དུ་ལྷའི་དཀྱི༵ལ་འཁོ༵ར་མ༵་ལུས༵་པ་ཡོན་ཏན་གྱི་དཔལ་འབར༵་བ༵་འགྲུབ༵་ཅིང༌། སེམས་ཅན་ཉོན༵་མོ༵ངས་པའི་སྡུག༵་བསྔ༵ལ་མ་ལུས་པ་སེ༵ལ་བ༵ར་མཛ༵ད་ནས། སེམས་ཅན་དེ་དག་རྡོ༵་རྗེའི་༵རིག༵ས་སུ༵་སྐྱེ༵་བ༵འི་གན༵ས་ལ་འགོད་པའི་འཕྲིན་ལས་བྱེད་དོ། ། གསུམ་པ་ཚོམ་བུ་ལྔ་པ་ལ་ཡང་གཉིས་ལས། གང་ཟག་གང་གིས་ཚུལ་ཇི་ལྟ་བུས་བསྒྲུབ་པའི་ཚུལ་ནི། སྔག༵ས་འཆང༵་བའི་རྣལ་འབྱོར་པས་དངོ༵ས་གྲུབ༵་ཡང༵་དག༵་པ་ནི༵་རྒྱུད་ལ་ཐོབ་པར་བྱ་བའི་ཕྱིར། ཡབ་ཡུམ་ཐབ༵ས་དང༵་ཤེ༵ས་རབ༵་ཏུ་གསལ་ཞིང་ཏིང་ངེ་འཛིན་གསུམ་ལ་སོགས་པའི་ཆོ་ག་ཐམ༵ས་ཅ༵ད་ཀྱི༵་ཚོམ་བུའི་དཀྱི༵ལ་འཁོ༵ར་ལྔ༵་དང༵་ཕྱི་རོལ་ཏུ་ཁྲོ༵་ཕྲེ༵ང་བསྒོ༵མ་མོ། ། འདོད་ཡོན་ལ་ཆག༵ས་པ༵་མེ༵ད་པ༵འི་ཚུལ༵་གྱིས༵་ནི༵་ལྷ་ལ་ལྷ་ཐིམ་པའི་ཚུལ༵་གྱིས༵་མཆོད་བྱ་མཆོད་བྱེད་གཉི༵ས་སུ༵་འཛིན་ཞེན་མེ༵ད་པ༵ར་བསྟིམ༵་པ༵ར་བྱའོ༵། ། འབྲས་བུ་དངོ༵ས་གྲུབ༵་མཆོ༵ག་གི༵་སྙིང༵་པོ༵་ལྷུན་གྱིས་གྲུབ་པའི་རིག་འཛིན་འགྲུ༵བ་ བོ། ། དེའང་ཁ་ཅིག་ཚོམ་བུ་གཅིག་པས་ཕྱག་རྒྱ་དང༌། གསུམ་པས་ཚེས་དབང་དང༌། ལྔ་པས་ལྷུན་གྱིས་གྲུབ་པའི་རིག་འཛིན་སོ་སོར་འགྲུབ་པར་འདོད་པ་ནི་མ་འབྲེལ་ཏེ། ཚོམ་བུ་རེ་རེས་ཀྱང་གནས་སྐབས་སུ་རིག་འཛིན་གསུམ་དང་མཐར་ཐུག་ལྷུན་གྱིས་གྲུབ་པའི་རིག་འཛིན་འགྲུབ་པའི་ཕྱིར་རོ། ། བཞི་པ་རྡོ་རྗེ་དབྱིངས་ཀྱི་དཀྱིལ་འཁོར་བསྒྲུབ་པ་ལའང་གཉིས་ལས། གང་ཟག་གང་གིས་ཇི་ལྟར་བསྒྲུབ་པ་ནི། རྣལ༵་འབྱོ༵ར་པ་ཡབ་ཐབ༵ས་དང༵་ཡུམ་ཤེས༵་རབ༵་ཀྱི་རང་བཞིན་གྱིས༵། དེ༵་བཞི༵ན་གཤེག༵ས་པ་ལྔ་དང༵་ལྔའི་ཡུ༵མ་དུ༵་བསྒོམ༵་ཞིང་དབང་པོ་དང་རྟོག་ཚོགས་སེ༵མས་དཔའ༵་དང་སེམས༵་མ༵་སྒོ་བ་ཡབ་ཡུམ་དང་བཅས་པ་ཉིད༵་དུ༵་བསྒོམ༵་པར་བྱའོ།

། ལྷ་དེ་དག་ཀྱང་འོ༵ད་ཟེར༵་གྱི་ཚོགས་རྣམ༵་པ༵་མ༵ང་པོ༵་ཕྱོགས་བཅུར་འཕྲོ༵་བའོ། ། འགྲེལ་པ་སྤར་ཁབ་ལས་འདི་སྒྱུ་འཕྲུལ་བསྡུས་པ་ལྷ་བཅོ་བརྒྱད་ཀྱི་དཀྱིལ་འཁོར་ཡིན་ནོ་ཟེར་བའང་མི་འགལ་མོད་ཀྱི། གཞུང་དུ་རྒྱལ་བ་བཞི་བཅུ་རྩ་གཉིས་ཀྱི་དཀྱིལ་འཁོར་དུ་གསལ་ལོ། ། གསུམ་པ་གང་སྒྲུབ་ཐབས་ཀྱི་ཡན་ལག་ལ་གསུམ་ལས། གང་བསྒྲུབ་པ་ཏིང་ངེ་འཛིན་གྱི་ཡན་ལག་ནི། ཆོས་ཐམས་ཅད་དཀྱིལ་འཁོར་དུ་སྒྲུབ་པའི་ཚེ་ཕྱི་ནང་གི་ལུས་དང་ལོངས་སྤྱོད་ལ་སོགས་པ་སྤྱད་པར་བྱ་བའི་ཡུལ་དང༌། སྤྱོད་བྱེད་བདག་ཉིད་དཀྱིལ་འཁོར་གྱིས་རོལ་པས་སོ༵་སོ༵འི་སྔགས༵་དང༵་ཕྱག༵་རྒྱ༵་དང༵་ཏིང༵་ངེ་འཛིན༵་གྱི་རྣམ་པ་སྐབས་སུ་གང་བབ་པ་རྣམས་ཕྱིན་ཅི་མ་ལོག་པ་ཡང༵་དག༵་པར་སོ༵་སོར༵་གས༵ལ་ཞིང་མ་འདྲེས་པར་ཤེས་པར་བྱའོ། ། ཇི་ལྟར་བསྒྲུབ་པ་མཐུན་པའི་ཡན་ལག་ནི་སྒྲུབ་པའི་གནས༵་མཚན་ཉིད་ཚང་ཞིང་བར་ཆད་མེད་པ་དང༵་ཉེ་བར་མཁོ་བའི་ལོ༵ངས་སྤྱོད༵་མཐའ་གཉིས་སུ་མ་ལྷུང་ཞིང་ཅི༵་བདེ༵་བར་ཡོད་པ་དང་༵། དེས་མཚོན་ནས་སྒྲུབ་པའི་གྲོགས་སུ་འགྱུར་པའི་ཡོ་བྱད་དང་རྟེན་དང་དམ་རྫས་ལ་སོགས་པ་མཐུན་པའི་རྐྱེན་རྣམས་མ༵་ཉམ༵ས་པར་ཚང་ཞིང་འགལ་རྐྱེན་མེད་ལ། སྒྲུབ་པའི་བློ༵་ནི༵། རྐྱེན་གཞན་གྱིས་མི་འཕྲོག་ཅྀང་མཐའ་གཅིག་ཏུ་ཚུགས་པས་ཞེ་བཅད་རབ༵་དང་ལྡ༵ན་པའི་རྣལ་འབྱོར་པས༵། སྒྲུབ་པ་ལ་འཇུག་པའི་དང༵་པོ༵་ངས་མ་གྲུབ་ཀྱི་བར་དུ་སྟན་འདི་ལས་ལྡང་བ་དང་གནས་འདི་ནས་འགྲོ་བར་མི་བྱའོ་སྙམ་པ་ལ་སོགས་པའི་དམ༵་བཅའ་ཇི་ལྟར་ནོས༵་པ་བཞི༵ན་དུ༵་བརྟན་པར་བྱ༵་ཞིང༌། སྒྲུབ་དུས་སུ་དེ་ལས་གཞན་པའི་བྱ་བ་ལ་བརྩོན་པ་དང༌། རྟགས་དང་མཚན་མ་ངན་པའམ། མ་བྱུང་བས་སྒྱིད་ལུག་པ་དང༌། ངས་མི་འགྲུབ་སྙམ་དུ་བདག་ཉིད་བརྙས་པས་ལེ༵་ལོ༵་རྣམས་དང༌། སོས་དལ་དང་དུས་སུ་མི་སྒྲུབ་ཅིང་ལུས་ངག་ཆ་བབས་སུ་བྱེད་པའི་སྒྱིད༵་སྙོམ༵ས་ལ་ལུས་པ་རྣམས་མེད༵་པ༵་ཡི༵་སྒོ་ནས་བརྩོན་འགྲུས་བསྐྱེད་ཅིང༌།

སྔགས་དང་ཏིང་ངེ་འཛིན་ལ་སོགས་པ་ཡིན་ནམ་མ་ཡིན་ནམ་འབྲས་བུ་འབྱུང་ངམ་མི་འབྱུང་ངམ་སྙམ་པ་ལ་སོགས་པའི་ཐེ༵་ཚོམ༵་དང་ཡིད་གཉིས་མེད༵་པར༵་ཡིན་ངེས་སྙམ་པ་མཐའ་གཅིག་ཏུ་གཏིང་ཚུགས་པའི་བློས་སྒྲུབ༵་པར་བྱས༵་ན༵་གང་སྒྲུབ་ཀྱི་དཀྱིལ༵་འཁོ༵ར་ཐམ༵ས་ཅད༵་འགྲུབ༵་པར༵་འགྱུར༵་ཏེ། རྡོ༵་རྗེ༵་གས༵ང་བའི་མཆོག༵་སྐུ་དང་ཡེ་ཤེས་འདུ་འབྲལ་མེད་པའི་ཆོས་སྐུ་དམ༵་པ༵་འཐོབ༵་པར་འགྱུར་རོ། ། ནམ་གྱི་ཚེ་སྒྲུབ་པ་དུས་ཀྱི་ཡན་ལག་ནི། སྒྲུབ༵་པའི༵་ཞག༵་ནི། ལེའུ་དགུ་པར། ཞག་ནི་སུམ་ཅུ་ཕྲག་དྲུག་གམ། ། ཞེས་པ་ལ་སོགས་པ་དང༵་སྒྲུབ་པ་ལ་འཇུག་པའི་ཚེ༵ས་གྲང༵ས་དང་གཟའ་སྐར་ལ་སོགས་པ་ནི༵་རྒྱས་པའི་རྒྱུད༵་ལ༵ས། དུས་ནི་ཡར་ངོའི་བརྒྱད་ལ་བརྩམ། ། ཤིན་ཏུ་སྐར་མ་རྒྱལ་རྣམས་ལ། ། བྱང་ཆུབ་སྤྱོད་པ་ཆེར་སྤྱོད་པས། ། གསང་མཆོག་དངོས་གྲུབ་ཐོབ་བྱའི་ཕྱིར། ། གཟའ་སྐར་ཤིས་པའང་བླང་བར་བྱ། ། ཞེས་སྨོ༵ས་པ༵་བཞིན༵་དུ༵་བཤད༵་པར་བྱའོ། ། དེའང་སྤང་བླང་མེད་པས་ངེས་གཟུང་མི་འཐད་དོ་ཞེ་ན། ངོ་བོ་ལ་དེ་ལྟར་ཡིན་ཡང་ཀུན་རྫོབ་རྒྱུ་འབྲས་མི་བསླུ་བའི་རྟེན་འབྲེལ་གྱིས་མཐུན་པའི་ཚེ་འཇུག་གི་མི་མཐུན་པའི་ཚེ་མི་འཇུག་སྟེ། དྲོད་གཤེར་འཛོམ་དུས་ས་བོན་གདབ་ཀྱི་དེ་ལས་གཞན་གྱི་དུས་སུ་མི་གདབ་པ་དང་འདྲ་བར་ཤེས་པར་བྱ་སྟེ། རྔམ་གློག་ལས། རིག་བྱེད་དག་གི་ཡན་ལག་ལས། ། དུས་རྣམས་ཤེས་པར་བྱ་བ་ནི། ། བཀྲ་ཤིས་ལྷ་ཡི་ཉི་མ་དང༌། ། འབྱོར་དང་དུས་ཚོད་བཟང་བ་ནི། ། མཚན་མའི་རྟོག་པ་ཡིན་མོད་ཀྱང༌། ། བརྟགས་དང་དངོས་གྲུབ་མཚན་མ་འབྱུང༌། ། ཞེས་སོ། ། འདིར་ཕྱིན་ཅི་ལོག་གི་གྲོང་ཁྱེར་ལྷུན་མཐོ་ཞིང་ཐེ་ཚོམ་གྱི་རྩིག་པ་བརྒལ་བར་དཀའ་བའི་ར་བས་བསྐོར་ནས། མཐོང་བ་དང་ཤེས་པ་རྒྱ་ཆུང་ངུར་གྱུར་དག་པ་ན་རེ། ཁྱེད་ཀྱི་གསང་བ་སྙིང་པོ་འདི་རྒྱུད་མ་ཡིན་ཏེ། རྒྱུད་ལ་ཁ་འཕངས་པས་སོ་ཞེ་ན། དེ་ལྟ་ན་ཁྱེད་རང་རྒྱུད་དུ་འདོད་པའི་ངེས་བརྗོད་བླ་མ་དང༌།

བརྟག་གཉིས་ལ་སོགས་པའང་རྒྱུད་མ་ཡིན་པར་འགྱུར་ཏེ། རྒྱུད་གཞན་ལ་ཁ་འཕངས་པའི་ཕྱིར་རོ། ། དེའང༌། ཇི་སྐད་མང་དུ་བརྗོད་པས་ཅི། ། ཇི་ལྟར་དེ་ཉིད་བསྡུས་པ་ཡི། ། དཀྱིལ་འཁོར་ཆོ་ག་བཞིན་དུ་བྱ། ། ཞེས་པ་ལ་སོགས་པ་དང༌། འཇམ་དཔལ་ལས་ཀྱང༌། རྒྱུད་ཆེན་སྒྱུ་འཕྲུལ་དྲྭ་བ་ལས། ཞེས་འཕངས་སོ། ། དེས་ན་སྟོན་པས་རྒྱུད་མཚུངས་པར་གསུངས་པའི་རང་བཞིན་གོང་འོག་གི་ཟློས་པ་སྤང་བ་དང༌། རྩ་རྒྱུད་འདི་ལས་འཕྲོས་པའི་ཡན་ལག་གི་རྒྱུད་དང་འགྲེལ་བ་བསྒྲུབ་པའི་དོན་དུ་ཁ་འཕངས་ཏེ་གསུངས་པ་ཡིན་ནོ། ། གསུམ་པ་སྐབས་ཀྱི་དོན་བསྡུ་བ་ནི། ཆོས་ཐམས་ཅད་ཀུན་ཏུ་བཟང་པོའི་རོལ་པར་ཡེ་ནས་དག་པས་ཐམས་ཅད་སྤང་བླང་མེད་པར་སྤྱོད་པར་བྱའོ། ། རྡོ༵་རྗེ༵་གསང༵་བའི༵་ངོ་བོ་རྒྱུད་འདི་ནི། ཚིག༵་ཏུ༵འོ༵། ། ཞེས༵་གསུངས་དུས་ལྷུན་སྟུག་པོ་བཀོད་པའི་རང་སྣང་ཐམས་ཅད་སངས་རྒྱས་ཀྱི་རོལ་པ་ལས་གཞན་མ་ཡིན་པས་དེ༵་བཞིན༵་གཤེ༵གས་པ༵་ཉིད༵་ལ༵་དེ༵་བཞི༵ན་གཤེ༵གས་པ༵་ཉིད༵་ཆེ༵ད་དུ༵་གླེ༵ང་ངོ༵་ཞེས་བྱ་བ་སྟེ། ཡུལ་ཡུལ་ཅན་གཉིས་སུ་མེད་པར་མཚོན་པ་ཡིན་ནོ། ། ཚུལ་འདིས་ཆོས་ཐམས་ཅད་རང་སྣང་དུ་བསྟན་ཏེ། རང་སྣང་ལ་རང་གི་སེམས་ཉིད་གཉིས་སུ་མེད་པ་རྨི་ལམ་དང་འདྲ་བར་ངོ་བོ་ཉིད་ཀྱིས་མ་སྐྱེས་པར་བསྟན་ཏོ། ། ཆོས་ཉིད་གས༵ང་བའི༵་སྙྀང༵་པོ༵་གང་སྣང་ཡེ་ཤེས་ཀྱི་རོལ་པ་དེ༵་ཁོ༵་ན༵་ཉིད༵་ངེས༵་པ༵་ལས༵། རྣལ་འབྱོར་པ་ལྟ་སྤྱོད་མཐུན་པ་ཀུན་འདུས་པ་དང༌། དེ་རྣམས་ཀྱིས་འབྱོར་པའི་ཡོ་བྱད་བདེ་བར་སྤྱོད་པ་དང༌། དེའི་དུས་སུ་ཡི་དམ་གྱི་ལྷ་དང་མཁའ་འགྲོ་དམ་ཅན་འདུ་བར་བྱེད་པ་དང༌། ཞེན་འཛིན་མེད་པའི་སྒོ་ནས་རྒྱུད་ལ་ཚོགས་གཉིས་རྫོགས་པར་བྱེད་པས་ཚོག༵ས་ཀྱི༵་དཀྱི༵ལ་འཁོ༵ར་གྱི༵་དོན་ཏེ། གང་སྣང་གི་ཆོས་ཐམས་ཅད་ཐབས་ཤེས་ཀྱི་ལམ་དུ་བྱེད་པའི་ལེ༵འུ༵་སྟེ༵་བཅུ༵་གཅིག༵་པའི་རྣམ་པར་བཤད་པ༵འོ༵། ། ། ། ༈ དོན་གཉིས་པ་དེའི་ཡན་ལག་བྱེ་བྲག་ཏུ་བཤད་པ་ལ་གསུམ་སྟེ།

དོན་གྱི་འབྲེལ་དགོད། ཚིག་གི་དོན་བཤད། སྐབས་ཀྱི་དོན་བསྡུ་བའོ། ། དང་པོ་ནི། ཚོགས་ཀྱི་དཀྱིལ་འཁོར་བཤད་པ་དེ༵་ནས༵་དེ༵་བཞི༵ན་གཤེ༵གས་པ༵་ཆོས་ཐམས་ཅད་གཉིས་སུ་མེད་པར་རོལ་པའི་དགྱེས༵་པ༵་ཆེ༵ན་པོ༵་ཀུན་ཏུ་བཟང་པོས་སྣང་སྲིད་ཀྱི་ཆོས་ཐམས་ཅད་ཡེ་ཤེས་ཀྱི་རོལ༵་མོ༵འི་སྤྲིན༵་འདོད་དགུ་ལྷུན་རྫོགས་སུ་འབྱུང་བའི་རང་བཞིན་ནམ་མཁའི་མཐའ་ཀླས་པ་ཀུན་ཏུ་རྣམ༵་པར༵་སྤྲོས༵་ཏེ༵། སངས་རྒྱས་ཀྱི་ཞིང་དང་འགྲོ་བ་དྲུག་གི་སྤྱོད་ཡུལ་ཐམས་ཅད་དུ་ལོངས་སྤྱོད་ཆེན་པོས་འབྱོར་བའི་རྒྱན༵་རང་རང་གི་སྣང་བ་དང་མཐུན་པར་བཀོད༵་པའི༵་ཏིང༵་ངེ༵་འཛིན༵་ལ༵་སྙོམ༵ས་པར༵་ཞུག༵ས་ནས༵་སྟོན་པ་ཉིད་ཀྱི་རང་སྣང་དག་པའི་འཁོར་བཀོད་པ་ན། བསྐུལ་ཞིང་ཞུ་བ་པོའི་རྣམ་པ་མེད་པར་ཆེད༵་དུ༵་བརྗོད༵་པ༵་འདི༵་དག་རང་བྱུང་དུ་བརྗོད༵་དོ༵། ། ཞེས་སོ། ། གཉིས་པ་ལ་གསུམ་སྟེ། ཚོགས་ཀྱི་ཏིང་ངེ་འཛིན་ཕན་ཡོན་དང་བཅས་པ་སྤྱིར་བསྟན་པ། ཚོགས་བསྒྲུབ་པའི་འབྲས་བུ་བྱེ་བྲག་ཏུ་བཤད། ཚོགས་ཀྱི་རྟེན་དཀྱིལ་འཁོར་ཀུན་འདུས་པ་ཆེན་པོས་དོན་བསྡུ་བའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཆོས་ཐམས་ཅད་ཡེ་ཤེས་ཀྱི་རོལ་པ་སྒྱུ༵་འཕྲུ༵ལ་དྲྭ༵་བ༵འི་ངོ་བོར་ཡུལ་ཡུལ་ཅན་ཡབ་ཡུམ་ཟུང་འབྲེལ་ཆེན་པོར་མངོན༵་པར་རྫོག༵ས་པ༵་ལྷ་དང་ལྷ་མོའི༵་དཀྱིལ༵་འཁོར༵་དུ་གནས་པ་ཉིད། བློས་གསལ་གདབ་ཅིང་གོམས་པར་བྱས་པའི་དོན་བརྟ༵ན་པའི༵་ཏིང༵་ངེ༵་འཛི༵ན་གྱི་འཕྲོ་འདུས་མཆོག་དང་ཐུན་མོང་གི་དངོས་གྲུབ་འགྲུབ་བོ། ། གཉིས་པ་ལ་ལྔ་ལས། བྲོ་གར་གྱི་ཏིང་ངེ་འཛིན་ཕན་ཡོན་དང་བཅས་པ་ལ་གཉིས་ལས། ཏིང་ངེ་འཛིན་ནི་ལུས་ཀྱི་མགོ་ལ་སོགས་པ་ཡན་ལག་ལྔ་རིགས་ལྔའི་དཀྱིལ་འཁོར་དུ་བསྐྱེད་ཅིང༌། ས་གཞི་རྡོ་རྗེའི་རང་བཞིན་ལ་གནས་ཁང་ལྷའི་གཞལ་མེད་ཁང་མཛེས་པ་སངས་རྒྱས་ཀྱི་ཞིང་ཁམས་རྣམ་པར་དག་པར་མོས་པར་བྱས་ཏེ། རྐང་པས་བྲོ༵་དང་ལག་པའི་གར༵་གྱི་ཕྱག་རྒྱ་རྣམ་པ་སྣ་ཚོགས་པའི་འདུ༵་འཕྲོ༵་དང༌།

སྒྱུ་འཕྲུལ་དྲྭ་བ་གཉིས་སུ་མེད་པ་ལྷའི་རྣམ་པ་དང་བདེན་མེད་དུ་ཤེས་པའི་ངང་ནས་འགྲོ་འདུག་དང་ལག་པའི་འདུ་བྱེད་སོགས་ཐམས་ཅད་ལྷའི་རང་བཞིན་ལས་མི་འདའ་བའི་ཕྱིར་ན། བྲོ་གར་ལ་སོགས་པའི༵་བྱ་བ་ཅི་བྱེད་ཐམས་ཅད་ཕྱག༵་རྒྱ༵འི༵་སྒྲར་བརྗོད་དེ་མཛུབ་མོ་བརྐྱངས་བསྐུམས་ལ་སོགས་པ་ཕྱག་རྒྱར་འདོད་པ་མ་ཡིན་ནོ། ། ཕན་ཡོན་ནི། དེ་ལྟར་བྱས་པ་ཡིས་ས་ལ་འཛུལ༵་ཞིང་རི་བྲག་རྣམས་ལ་ཐོགས་པ་མེད་པས་ས་འོག་གི་ཕྱག་རྒྱ་ཀླུ་མོ་རྣམས་དབང་དུ་བྱེད་པ་དང༌། སྟེང་གི་ལམ༵་ནམ༵་མཁའ༵་ལ་བྱ་བཞིན་ཐོགས་པ་མེད་པར་འགྲོ༵་བས་ལྷ་དང་ལྷ་མ་ཡིན་ལ་སོགས་པ་དབང་དུ་བྱེད་པར༵་འགྱུ༵ར་རོ། ། གཉིས་པ་གླུའི་ཕྱག་རྒྱ་ལའང་གཉིས་ལས། ཏིང་ངེ་འཛིན་ནི་རང་གི་ལྐོག་མར་ཧྲཱིཿབཀོད་ལ་ངག་གི་གདངས་གླུ༵་སྙན་པོ་དང་དེའི་ཚིག༵་བསྟོད་པ་དང་ཤིས་པ་བརྗོད་པ་ལ་སོགས་པ་སྒྲ༵་ཡི༵་ཕྱག༵་རྒྱ༵་ཡིས༵་དཀྱིལ་འཁོར་གྱི་ལྷ་མཆོད་པའོ།

 ། ཕན་ཡོན་ནི། གསུང་མི་ཟད་པ་རྒྱན་གྱི་འཁོར་ལོ་གཅིག་གིས་གོ་བར་ནུས་པ་ཆོས༵་ ཀྱི༵་གསུང་དུང་གི་དངོས༵་གྲུབ༵་ཐོབ༵་པར༵་འགྱུར༵་རོ། ། དེའང་འོད་ཟེར་ཀུན་ཏུ་བཀྱེ་བའི་མདོ་ལས། ང་ལ་འོད་ཟེར་ཡང་ཡོད་དེ། ། དེ་མིང་ཆོས་ཀྱི་དུང་ཞེས་བྱ།། དབྱངས་གཅིག་ཐམས་ཅད་གོ་བ་ཡིས། ། འཇིག་རྟེན་ཀུན་ཏུ་ཁྱབ་པར་བྱེད། ། འོད་ཟེར་དེ་ཡི་དགེ་བའི་རྩ། ། དཔག་མེད་དེ་ལས་སྐྱེས་པ་ཡིན། ། ཞེས་པ་ལྟར་ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༣༽ དཔལ་གསང་སྙིང་གི་རྒྱུད་ཀྱི་འགྲེལ་པ་ཕྱོགས་བཅུའི་མུན་སེལ། -PAGE 388--PAGE 105- དཔལ་གསང་སྙིང་གི་རྒྱུད་ཀྱི་འགྲེལ་པ་ཕྱོགས་བཅུའི་མུན་སེལ། -PAGE 99-