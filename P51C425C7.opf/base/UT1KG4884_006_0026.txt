༄༅། །མཁའ་འགྲོ་སྙིང་ཐིག་ལས་སྲོག་སྒྲུབ་ནག་མོའི་གཏོར་དབང་བཞུགས་སོ༔

 རིགས་ཀྱི་ཌཱཀྐི་ཡབ་ཡུམ་ལྔ་ལ་ཕྱག་འཚལ་ལོ༔ དཔོན་སློབ་བར་ཆད་མི་འབྱུང་ཕྱིར༔ ད་ལ་ས་ཆོག་གྲུབ་པ་ཡི༔ ཤན་པ་ནག་མོའི་སྲོག་དབང་བསྐུར༔ དེ་ནས་དཔོན་སློབ་ཐམས་ཅད་ཀྱིས༔ མདུན་གྱི་ནམ་མཁའི་དཀྱིལ་དག་ཏུ༔ འོད་ཕུང་འབར་བ་མཐའ་ཡས་དཀྱིལ༔ བླ་མ་ཡི་དམ་ཌཱཀྐི་དམ་ཅན་ཚོགས༔ སྤྲིན་ཕུང་བཞིན་དུ་བཏིབས་པར་བསྒོམས་པའི་མདུན༔ ཤན་པ་ནག་མོ་འཁོར་བཅས་བསྐྱེད༔ རྒྱལ་བ་རིག་འཛིན་བསྒོམ་བཞིན་དུ༔ དེ་རིང་ལས་རྣམས་སྒྲུབ་པར་བསམ༔ ཚོགས་གཏོར་མཆོད་པ་རྒྱ་ཆེན་འབུལ༔ གཙོ་བོ་བཞི་ཡི་གཏོར་དབང་བསྐུར༔ བྷྱོ༔ མཁའ་འགྲོ་ནག་མོ་མི་བསྲུན་མ༔ ཤ་ཟ་ཁྲག་མིག་སྲིན་པོའི་གདོང་༔ འཇིགས་པའི་གཟུགས་ཅན་མཁའ་འགྲོའི་གཙོ༔ ནག་མོ་སྲིད་པའི་མཚོན་ཆ་ཐོགས༔ བ་སྤུ་མཚོན་ཆ་བསྐལ་པའི་མེ༔ རླུང་ནག་ཞོན་ནས་རལ་པ་སྤྲུག༔ སྲིད་པའི་ཤུ་ལྟ་མི་ལྤགས་གྱོན༔ སྟོང་གསུམ་སྒྲོལ་བྱེད་ ཞལ་དུ་ སྙིང་དམར་འཛུད༔ ཞལ་ནས་ཁྲག་འཛག་ཀྱུ་རུ་རུ༔ སྤྱན་གསུམ་ཁྲོ་གཉེར་མཆེ་བ་གཙིགས༔ ཨག་ཚོམ་མེ་འབར་འཚུབ་མའི་མཚོན་ཆ་འགྱེད༔ མི་མགོའི་དོ་ཤལ་གསོད་བྱེད་རྒྱ་མཚོས་བསྐོར༔ ཨོ་རྒྱན་བཀའ་དང་རིག་འཛིན་བླ་མའི་བཀའ༔ ཁྱད་པར་མཁའ་འགྲོ་དམ་བཏགས་རྗེས་འབྲེང་ལ༔ དབང་དང་བཀའ་ལུང་བཀའ་ཡི་བསྟན་པ་བསྲུངས༔ ཨོ་ཁྱི་ཁ་ལེ་ནག་མོས་སོད༔ སྲོག་མ་ཏྲི་སོད༔ སྙིང་ཁ་ཁ་ཐམ་ཡ་ཡ་སོད༔ རྩ་བ་བི་རི་མུ་སོད༔ གྷ་ཡ་སོད༔ ནྲི་ཡ་སོད༔ རག་མོ་ཙིཏྟ་རྦུད༔ དམ་ཚིག་མ་བསྲུངས་ན་ཆད་པ་ཆོད་ཅིག༔ བསྲུངས་ན་སྟོང་གྲོགས་མཛོད་ཅིག །གཡས་ཀྱི་གསོད་བྱེད་ཀྱི་གཏོར་མ་བཞག་ལ༔ བྷྱོ༔ ཤ་ཟ་དམར་མོ་ཅེ་སྤྱང་གདོང་༔ རོ་ཞོན་སྙིང་ཁྲག་ཞལ་དུ་གསོལ༔ གཡས་ཀྱི་ཤ་ཟ་ལས་མཛོད་ཅིག ། གཡོན་གྱི་གཏོར་མ་བཞག་ལ༔ བྷྱོ༔ ནག་མོ་ཝ་གདོང་རྔམས་པའི་གཟུགས༔ བ་སྤུ་མཚོན་ཆ་སྤུ་གྲིས་གཏམས༔ རེག་པས་སྟོང་གསུམ་སྒྲོལ་བྱེད་མ༔ ཞགས་པ་སྤུ་གྲིས་གློ་མཆིན་གཅོད༔ ཤ་ཟ་ཁྲག་འཐུང་ཀེང་རུས་མུར༔ བཀའ་ལུང་རྗེས་འབྲངས་ལས་མཛོད་ཅིག༔ མདུན་གྱི་གཏོར་མ་བཞག་ལ༔

བྷྱོ༔ མདུན་གྱི་སྲོག་གཅོད་ཤ་ཟ་མོ༔ ནག་མོ་འུག་གདོང་གནམ་ལྕགས་སྡེར༔ ཁྲག་རལ་མཚོན་སྟོང་དགྲ་སྙིང་འདེབས༔ གནམ་ལྕགས་མཆུ་སྡེར་སྲོག་རྩ་གཅོད༔ སྐད་ཅིག་སྟོང་གསུམ་ཉུལ་བྱེད་མ༔ རྐན་རྡེབ་སྟོང་གསུམ་སྙིང་ཁྲག་འབྲུ༔ སྟོང་གསུམ་ཟས་ཟ་སྲིད་གསུམ་སྐོམ་དུ་འཐུང་༔ གསོད་བྱེད་ལྷ་མོ་འཁོར་བཅས་ལ༔ ཤ་ཟ་ཁྲག་འཐུང་འབུམ་གྱིས་བསྐོར༔ དཔོན་གཡོག་འཁོར་བཅས་ལས་མཛོད་ཅིག༔ དབང་དང་བཀའ་ལུང་གདམས་པའི་སྒོ་ཕྱེས་ལ༔ དམ་ལ་གནས་པའི་རྣལ་འབྱོར་བཀའ་ཆད་སྲུངས༔ ཞེས་དབང་དང་རྗེས་གནང་བྱ༔ རོལ་མོ་སྒྲོག༔ དུས་ཉི་ཤར་རམ༔ ཕྱེད་ཡོལ༔ ས་སྲོས༔ ནམ་ཕྱེད་ཤིས༔ དེ་དུས་ཚོགས་གཏོར་བཟང་བ་གལ་ཆེའོ༔ ཨོ་རྒྱན་བཀའ་ལུང་༔ ཡེ་ཤེས་མཚོ་རྒྱལ་ཞལ་གདམས༔ ཕྱག་ལེན་མེད་ཐབས་མེད་པ་རྫོགས་སོ༔ ཤན་པ་འཁོར་བཅས་བཀའི་བྱ་ར་མཛོད་ལ་ལུང་འདི་ཁྲོལ༔ འདི་ཡི་ཆོས་སྐྱོང་ཁོ་ལ་གཏད་དོ༔ རང་བཟོ་མ་བྱེད་གནང་བཞིན་མཛོད༔ ས་མ་ཡ༔ ཟབ་རྒྱ༔ སྦས་རྒྱ༔ གཏད་རྒྱ༔ པདྨ་ལས་འབྲེལ་རྩལ་གྱི་གཏེར་མའོ༔ ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༦༽མཁའ་འགྲོ་སྙིང་ཐིག་ལས་སྲོག་སྒྲུབ་ནག་མོའི་གཏོར་དབང༌། - PAGE 178 -- PAGE 179 -- PAGE 177 -