 ༄༅། །འཆི་བསླུ་དྲན་པའི་མེ་ལོང་བཞུགས་སོ། །ཐབས་ལ་མཁས་པའི་ཐུགས་རྗེ་ཅན། །དེ་ལ་དང་པོར་བདག་དད་པས། ། བཏུད་དེ་དལ་འབྱོར་གནས་པའི་ཐབས། །འཆི་བསླུ་དྲན་པའི་མེ་ལོང་བྲི། དེ་ལ་གཉིས་ཏེ། སྤྱིར་བསླུ་བ་དང༌། བྱེ་བྲག་ཏུ་བསླུ་བའོ། །དང་པོ་ནི། རྩ་བའི་བླ་མ་ལ་ཚོགས་དང་མཆོད་པ་ལ་སོགས་པ་བྱ་བ་དང༌། ཚོགས་གཉིས་ཀྱི་ལས་ལ་འབད་པ་དང༌། བསྐྱེད་རྫོགས་ཀྱི་ལམ་བསྒོམ་པ་དང༌། རྟེན་འབྲེལ་དུ་མ་ལ་བསླབ་པའོ། ། རྟེན་འབྲེལ་ནི་ཤོག་བུ་ལ་འཁོར་ལོ་རྩིབས་བཞི་མུ་ཁྱུད་དང་བཅས་པ་ལྔའི་ལྟེ་བ་ལ། རཾཿཡཾཿཁཾཿལཾཿཨེཿ རྩིབས་ལའང་སོ་སོའི་ཡིག་འབྲུ་དེ་དག་དང༌། མུ་ཁྱུད་ལ་ཨཱ་ལི་ཀཱ་ལི་བྲིས་ཏེ། འབྱུང་བ་ལྔའི་ཚོན་དུ་ཁ་བསྒྱུར་ལ་འབྱུང་བ་ལྔའི་ལྷར་བསྐྱེད་ནས་མཆོད་པ་ཕུལ་ཏེ། རྟེན་འབྲེལ་སྙིང་པོས་རབ་ཏུ་གནས་པ་ལ། བཀྲ་ཤིས་བརྗོད་ནས་ཁམ་ཕོར་ཁ་སྦྱར་ལྔར་བཅུག་ལ་བལ་ཚོན་སྣ་ལྔས་དཀྲིས། ས་སྣ་དང༌། ཆུ་སྣ་དང༌། མེ་སྣ་དང༌། ཤིང་སྣ་དང་རྟ་གླང་ལ་སོགས་པ་སེམས་ཅན་རིག་མི་མཐུན་པའི་ཁ་སྣ་ལ་བསྒྲེས་པའི་ངར་ཟན་ལ་མི་གཟུགས་ཁྲུ་གང་པ་བྱས་པའི་མིག་ཏུ་རཾ། རྣ་བར་ཡཾ། སྣ་ལ་ཁཾ། ལྕེ་ལ་ལཾ། སྙིང་གར་ཨེ་བྲིས་ཏེ་བཅུག་ཅིང༌། གླུད་དམར་པོ་དང༌། སེར་པོ་དང༌། དཀར་པོ་དང༌། ནག་པོ་དང༌། ལྗང་ཁུ་དང༌། ཁྲ་བོ་བྱས་ཏེ། གྲལ་ཐབས་སུ་བཀོད་པའི་བར་དུ། འབྲུ་སྣ་དང་རིན་པོ་ཆེ་སྣ་ཚོགས་གདབ་ཅིང༌། ནམ་མཁའ་དང༌། རྒྱང་བུ་བལ་ཚོན་སྣ་ལྔ་དང༌། ལྟས་ངན་གྱི་བྱ་སྤུས་བརྒྱན་པའི་མི་གཟུགས་དང༌། གླུད་རྣམས་ལ་གཟུག་ཅིང༌། རང་གི་དྲི་ཆུ་དང༌། སྐྲ་སེན་དང༌། སྣབས་ལུད་དང༌། གོས་དུམ་རྣམས་ཀྱང་གླུད་ཀྱི་གསེབ་ཏུ་གཏད་ཞིང༌། ཕུ་དུང་དམ་མཐུ་བས་གོས་སུ་བྱའོ། །གླུད་རྣམས་ཀྱི་མདུན་དུ་ཆངས་བུ་རེ་དང་མཐེབ་སྐྱུར་རེ་དང་གཏོར་མ་ཁ་དོག་དང་མཐུན་པ་རེ་བཤམས་ཏེ། སྟག་པ་དང་གླང་མའི་ཁྲམ་ཤིང་ལ་རང་གི་ལོ་གྲངས་ཀྱི་ཉག་བྲྀས་པ་ཐམས་ཅད་ཀྱི་དཔུང་པ་གཡོན་དུ་བཙུགས་ནས་གཞག་གོ

།དེ་ནས་ཡས་སྟག་བཤམས་པ་རྣམས་རཾ་ཡཾ་ཁཾ་གིས་སྟོང་པར་བསམ་ཏེ། ཨཱོཾ་ཨཱཿཧཱུཾ་གིས་འདོད་པའི་ཡོན་ཏན་ལྔར་དམིགས་ལ། འབྱུང་བའི་ལྷ་དང་བགེགས་རིགས་སྟོང་ཕྲག་བརྒྱད་ཅུ་དང༌། འཆི་བདག་གཤེན་རྗེ་ལན་ཆགས་ཀྱི་མགྲོན་དང་བཅས་པ་རྣམས་བསམས་ཏེ། དེ་རྣམས་ལ་ཕུལ་ནས་ཚིག་འདི་ལན་བདུན་བརྗོད་དོ། ཁྱེར་ཅིག་ཁྱེར་ཅིག་སྟོབས་ལྡན་རྣམས། །སྲེད་དང་ཆགས་དང་ཞེན་པ་དང༌། །དྲན་དང་གཟུངདང་བསམ་དང་རེག །གློད་དང་ཞི་དང་གྲོལ་བར་མཛོད། །ཅེས་པའི་རྗེས་ལ། སྣོད་གཅིག་དུ་དྲིལ་ཏེ་ཆུ་བོའི་གཞུང་ལ་བསྐྱལ་བས་ལོ་གསུམ་གྱི་བར་དུ་འབྱུང་བ་འཁྲུགས་ནས་དུས་མ་ཡིན་པར་འཆི་བ་དང༌། གདོན་གྱིས་དུས་མ་ཡིན་པར་འཆི་བ་ཐམས་ཅད་གྲོལ་བར་བྱེད་དོ། །གཉིས་པ་བྱེ་བྲག་ཏུ་བཟློག་པའི་ཐབས་ལ་བླ་མའམ། གྲོགས་དམ་ཚིག་གཙང་བས་བྱ་སྟེ། སེན་མོའི་བཀྲག་མེད་ན་དབང་པོ་ལྔ་ལ་འབྱུང་བ་ལྔའི་ས་བོན་བསམ་ཞིང༌། རང་གིས་ཀྱང་ཀ་ཀ་དང་ཀི་ཀི་ལ་སོགས་པ་དབྱངས་དང་གསལ་བྱེད་ཐམས་ཅད་ལ་རྫོགས་པར་བརྗོད་ནས། དགེ་སློང་བདུན་ལ་སྟོན་མོ་བྱའོ། །མིག་གི་སྤྲིས་ཡལ་ན་ཚ་ཚ་ལོ་གྲངས་བཏབ་ནས་རྟེན་འབྲེལ་སྙིང་པོས་རབ་གནས་བྱས་ཏེ། ཆུ་བོའི་གཞུང་ལ་གཤེགས་ཤིང་མིག་ཏུ་ཧ་དཀར་པོ་བསྒོམ་ཞིང་བཟླས་སོ། །ལྟག་སྐྲ་ལངས་ན་ནས་སྲན་མ་བྲ་བོ་གང་རུང་ལ་ངར་ཟན་བྱས་པའི་གསེབ་ཏུ་རང་གི་དྲི་མ་བསྒྲེས་ནས་གླུད་ཁྲུ་གང་བྱས་པའི་སྙིང་གར་ལུང་ཐང་གི་རྡོག་པོ་རང་གི་ལོ་གྲངས་གཞུག་ཅིང་སྐྲ་བྲེགས་ནས་དེའི་སྐྲ་དང༌། སེན་མོས་དེའི་སེན་མོ་དང༌། ཁྲག་གིས་དེ་ལ་བྱུགས་ཏེ། རང་གི་གོས་དུམ་གྱིས་གྲིལ་ལ་རང་གི་གནས་ནས་གོམས་པ་བརྒྱ་ཉི་ཤུ་བར་དོང་གྲུ་གསུམ་བྲུས་པའི་ནང་དུ་བཅུག་ལ། རཾ་ལོ་གྲངས་བརྗོད་ནས། བདུད་ནག་པོ་ཁྱོད་འདི་ཁྱེར་ཅིག་གལ་ཆེའོ། ། གལ་ཆེའོ། །ཞེས་བརྗོད་ནས་དྲི་ཆེན་བཏང་བ་ལ་སས་བྱིབས་ཏེ། ཕྱི་མིག་གིས་མི་བལྟ་བར་བྲོས་སོ། །རྐང་པའི་ལོང་བུའི་རྟགས་ལ། ཉི་མ་གྲིབ་སོ་ཆགས་དུས་ནུབ་ཏུ་ཁ་བལྟས་ཏེ་གཅེར་བུར་འཕོངས་སུ་ཁྱི་འཇུག་བཙུགས་ཏེ་སྒུར་ལ།

མདུན་དུ་དྲི་ཆེན་བཏང་བ་ལ་ཁམས་རེ་ཟ་ཞིང༌། ཁྱི་སྐད་ཐེངས་གསུམ་བརྗོད་དོ། །སོ་དྲེག་ཆགས་ན་རའི་ལྤགས་པ་གོན་ནས་ཤར་དུ་བལྟས་ཏེ་རའི་འདུག་སྟངས་ཀྱིས་ཉི་མ་རྩེ་ཤར་ལ་རའི་སྐད་ལན་གསུམ་གདོན་ནོ། །སྣ་ཞོམ་ན་ཆུ་སྣ་དགུའི་ཁྲུས་བྱས་ཏེ་སྣའི་རྩེ་ལ་ཨའམ་ཧཱུཾ་དཀར་པོ་བསམས་ཏེ་ཉེར་གཅིག་བརྗོད་དོ། །ཡན་ལག་རྐྱང་ན། རྡོ་རྗེ་རྣམ་འཇོམས་ཀྱི་ཆུས་བཀྲུ་ཞིང༌། རྒྱ་སྐེགས་ཀྱིས་འབྱུང་བ་ལྔའི་འཁོར་ལོ་བྲི་ཞིང་གདགས་སོ། །མིག་འབྲུ་ཚུགས་སུ་སྟན། མིག་ཏུ་ཧ་དཀར་པོ་བསམ་ཞིང་བཟླས་ལ། དགེ་འདུན་དང་བྱིས་པ་ལོ་གྲངས་ལ་སྟོན་མོ་བྱའོ། །འགྲམ་པ་ཤོང་ན། ཚ་ཚ་དང༌། ཆུ་གཏོར་དང༌། སྦྱིན་སྲེག་དང༌། བ་དན་ལྗང་གུ་ཕྱར་བ་དང༌། ཨེ་དང་ཨ་ལོ་གྲངས་བཟླས་སོ། །དབུགས་རྒོད་ན་བུ་རམ་ལ་ཡཾ་བཟླས་ཤིང་བཟའ་སྟེ། འགྲམ་པའི་སྟེང་དུ་ཨ་དཀར་པོ་བསམ་ཞིང་བཟླས་སོ། །སྣ་ཡོ་ན། སྣ་རྩེར་ཧཱུཾ་དཀར་པོ་བསམ་ཞིང་རླུང་དར་གཅིག་གཟུང་ངོ༌། །མཆི་མ་འཛག་ན་མ་གྱིས་སོ། །སོ་འཐམས་ན་ཨ་ལི་དང་ཤྭར་གྱིས་སོ། །ལྕེའི་ཐིག་ལེ་ལ་ཨ་ལི་དང་ཧཱུཾ་གིས་སོ། །རྣ་བ་འབྱར་ན་ཡུམ་གྱིས་སོ། །ལྷེན་སྣ་ཞོམ་ན་ཨོཾ་དང་ཡཾ་གིས་སོ། །རྩ་གཉིད་ལོག་མེད་ན་ཧྲཱིཿདང་ཧཱུཾ་གིས་སོ། །དེ་ལྟར་ཡི་གེ་རང་རང་གི་གནས་སུ་བསྒོམ་ཞིང་བཟླས་པའང་ལོ་གྲངས་ཙམ་དུ་བྱའོ། །ཚེ་གཟུགས་ཀྱི་ལག་ཆ་མེད་ན། བླ་མ་ལ་ཚོགས་བརྒྱ་རྩ་བརྒྱད་བྱའོ། །ལག་པ་གཡས་པ་མེད་ན་འབྲུ་སྣ་ལ་ངར་རླུད་སེང་གེའི་མགོ་ཅན་ཁ་གདངས་པའི་སྤྱི་བོར་བྱ་སྤུ་ལོ་གྲངས་བཙུགས་ཏེ་བྱང་ཕྱོགས་ཀྱི་ལམ་སྲོང་དུ་སྐྱལ་ལོ། །ལག་པ་གཡོན་མེད་ན་སྲེ་མོའི་རླིད་བུར་སྟག་དང་ཕག་དང་ཁྱིའི་མཆེ་བ་དང༌། ལུས་ལ་བསྒྲེས་པའི་ངར་གླུད་བཅུག་སྟེ་ཆུ་ལ་དོར་རོ། །རྐང་པ་གཡས་མེད་ན་ནུབ་ཏུ་ནམ་སྲོས་དུས་ཤུག་པའི་མེ་ལོ་གྲངས་གཏང་ངོ༌། །རྐང་པ་གཡོན་མེད་ན་ངར་གླུད་ཁྲུ་གང་བའི་སྙིང་ཀར་སྟག་པར་ལོ་གྲངས་ཀྱི་ཉག་བཏབ་པ་བཙུག་ལ་ལྷ་ཁང་དུ་ཐོ་རངས་བསྐྱལ་ལོ།

།མགོ་བོའི་གཡས་མེད་ན་ཕུང་ཤུལ་གྱི་ས་སྣ་དགུ་དང་ཤིང་ནག་པོའི་འབྲས་བུ་སྦྱར་བས་གའུ་བྱས་པའི་ནང་དུ་རང་གི་སྐྲ་སེན་ལ་སོགས་པ་དང༌། །གླང་མའི་བྱང་བུ་བཅུ་གཉིས་ལ་གནམ་ལོའི་རྒྱལ་པོ་སྟག་འདི་ཁྱཻར་ཅིག་ལ་སོགས་པ་ལོ་བཅུ་གཉིས་ཀྱི་མིང་དང་ཚེར་མ་བཅུག་སྟེ་ནམ་ཕྱེད་དུར་ཁྲོད་དུ་བསྐྱལ་ལོ། །མགོ་བོའི་གཡོན་མེད་ན། འབྲུ་སྣ་ཉི་ཤུ་རྩ་ལྔས་ངར་གླུད་བྱས་ཏེ་སྙིང་གར་མི་རྟ་ཁྱི་གསུམ་གྱི་རུས་པ་བཅུག་སྟེ་གོས་དུམ་གྱིས་གྲིལ་ལ་ཚེས་བཅུ་གཅིག་གི་ནམ་སྲོས་དུས་ལྷོ་ངོས་སུ་གོམ་པ་བརྒྱད་ཅུའི་ས་དོང་དུ་བཅུག་ནས་སྦས་ཏེ་རང་གི་མིང་ནས་ལན་གསུམ་བོས་ལ་ངུ་བའི་ཚུལ་བྱའོ། །སྐེ་ཡན་ཆད་མེད་ན། ཤར་ལྷོར་ཚེར་མའི་ཧོམ་ལོ་གྲངས་ལ་མེ་སྦར་ཞིང་རཾ་ལོ་གྲངས་བཟླས་སོ། །སྐེད་པ་ཡན་ཆད་མེད་ན་ཤོག་བུ་སོར་བཞིའི་དབུས་སུ་རང་གི་ལོ་དང་གནམ་ལོའི་མིང་ལཾ་དང་བཅས་པ་བྲིས་པའི། ཤར་དུ་ཡཾ། ལྷོར་རཾ། ནུབ་ཏུ་ཨེ། བྱང་དུ་ཁཾ་བྲིས་པ་རང་གི་སྣ་ལ་བཏགས་ཏེ། གཅེར་བུར་སྐྲ་བརྫེས་ནམ་གུང་ལ་ཕྱོགས་བཞིར་རྒྱུག་ཅིང༌། ཁ་ལ་ཁྱོད་ཁྱེར། ཝ་ལ་གཟིགས་ལྟ་ཞེས་པ་ལ་སོགས་འབྲེལ་མེད་མང་པོ་བརྗོད་ལ་ཤོག་བུ་དེ་དུར་ཁྲོད་དུ་སྦའོ། །རོ་སྟོད་མེད་ན་མེ་ལ་ལོ་བཅུ་གཉིས་ཀྱི་མིང་བསྲེག་གོ །སྨད་མེད་ན་དུར་ཁྲོད་དུ་སོང་ལ་རུས་པ་སྣ་ཚོགས་ཀྱི་དུད་པ་གཏང་ངོ༌། །ལུས་དེའི་གཡས་པ་མེད་ན་ཚ་ཚ་དང་གཙུག་ཏོར་ལོ་གྲངས་སོ། །གཡོན་མེད་ན་གཟུངས་གྲྭ་ལྔ་ལོ་གྲངས་སུ་གདོན་ ནོ། །གནམ་སའི་འབྲེལ་ཐག་ཆད་ན། གསུང་རབ་བཀླག་ཅིང༌། དགེ་བ་ལ་འབད་དོ། །མི་བབས་ན་དཀྱིལ་འཁོར་གྱི་ཆོ་ག་ལོ་གྲངས་བྱའོ། །ལྗོན་ཤིང་ཆག་ན་སྨན་སྦྱོར་དང་རླུང་སྒོམ་མོ། །སྤྲིས་ཡལ་ན་ཁམ་ས་ལ། ལོ་བཅུ་གཉིས་ཀྱི་གཟུགས་བྱས་ཏེ། ཚ་ཚ་རེ། གླུད་རེ། སྟག་པའི་ཧོམ་རེ་དང་མཉམ་དུ་ཉི་མ་དམར་ཐག་ཆད་པ་ལ་བྱང་ཤར་གྱི་དུར་ཁྲོད་དུ་བསྐྱལ་ལོ། །ནག་པོ་ཧྲལ་ཧྲོལ་ལ། ལྕགས་སམ་ཟངས་ཀྱི་ཕྱེ་མ་དང་འབྲུ་སྣ་བསྲེས་ལ་ཕྱོགས་བཞིར་གཏོར་རོ།

།དམར་པོའི་ཐིག་ལེ་ལ་ངར་གླུད་ལོ་གྲངས་ལ་གཟུག་མོ་བྱི་བཙུགས་ཏེ། ཤར་གྱི་ལམ་རྒྱ་གྲམ་དུ་རུས་པ་སྣ་ཚོགས་དང་བསྲེས་ལ་བསྐྱལ་ལོ། །དུ་བ་ཆད་ན་རྟ་ཐོད་ལ་འབྱུང་བ་ལྔའི་ས་བོན་བྲིས་ལ། ཉི་མ་མདུང་གང་དུས་སུ་ནུབ་ཏུ་བསྐྱལ་ཞིང༌། རྟ་སྐད་མང་པོ་འདོན་ནོ། །རྣ་བའི་སྒྲ་ཆད་ན། སྙིང་དུ་ཡཾ་བསམ་ཞིང༌། མིག་གྱེན་དུ་ལྡོག་དུས། གཞན་གྱིས་གཟུང་ཆུའི་བུམ་པས་སྤྱི་བོ་ནས་ཁྲུས་བྱའོ། །སྒྲ་ཤཱ་ཤཱ་ལ་ཟས་སྣའི་གཏོར་མ་ལོ་གྲངས་བཅུ་གཉིས་ཀྱི་མིང་དང་བཅས་པ། སྡོང་པོ་རྐང་གཅིག་གི་རྩར་བསྐྱལ་ལོ། །ཤིང་ལོ་ལངས་ན་ཚོགས་དང་གཏོར་མ་ལ་འབད་དོ། །ནང་གི་འཆི་ལྟས་ལ་ནི། རླུང་བུམ་པ་ཅན་བསྒོམ་ཞིང་དགེ་བ་གྲུབ་ཚད་བྱའོ། །གསང་བའི་འཆི་ལྟས་ལ། དགེ་སྦྱོར་སྔར་བས་སུམ་ལྡབ་དང༌། སྲོག་འདོན་དང༌། འཆི་བསླུ་དང༌། ཚ་ཚ་དང༌། ཚེ་སྒྲུབ་ལ་སོགས་པ་ལོ་གྲངས་སམ། དེ་ལས་ལྷག་པར་བྱས་པས་བཟློག་པ་ཡིན་ནོ། །དེ་ལྟར་ཡང་ཟབ་གནད་ཀྱི་གདམས་པ་ལས། ། གསལ་བར་བཀོད་པའི་དགེ་བས་འགྲོ་བ་ཀུན། །ཕྱམ་གཅིག་བདེ་ཆེན་ཐར་པའི་ལམ་ཞུགས་ཏེ། །འཆི་བདག་བདུད་ལས་རྣམ་པར་རྒྱལ་གྱུར་ཅིག །འཆི་བསླུ་དྲན་པའི་མེ་ལོང་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་གངས་རི་ཐོད་དཀར་གྱི་མགུལ་དུ་ཕྱི་རབས་ཀྱི་དོན་ལ་བསམས་ཏེ་ལེགས་པར་བཀོད་པ་རྫོགས་སོ། །དགེའོ། །དགེའོ། །དགེའོ།། །།

མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༡༠༽འཆི་བསླུ་དྲན་པའི་མེ་ལོང༌། -PAGE 190--PAGE 189--PAGE 188-