༄༅། །དབང་སྒྲུབ་དང་བུམ་པ་སྒྲུབ་ཐབས་བཞུགས་སོ༔

 གདམས་པ་འདིའི་ཕྱི་སྒྲུབ་ནི༔ རིགས་ལྔ་ཡབ་ཡུམ་ཕྱི་ལྟར་བསྒྲུབས་ནས༔ བསྙེན་པ་བྱ་བ་ནི་ཕྱི་སྒྲུབ༔ ནང་སྒྲུབ་ནི་བདག་ཀུན་ཏུ་བཟང་པོར་བསྐྱེད་པའི་སྐུ་ལ་རིགས་ལྔ་ཡབ་ཡུམ་བཀོད་དེ་བསྒྲུབ་པ་ནི་ནང་སྒྲུབ༔ ཕྱི་སྒྲུབ་དང་ནང་སྒྲུབ་གང་མོས་ཀྱི་སྒྲུབ་པ་ཚད་དུ་བསྐྱལ་ཏེ་སློབ་མ་ལ་བུམ་དབང་བསྐུར་བ་ནི༔ གང་ཟག་ཐུན་མོང་དུ་སྨིན་པར་འགྱུར་བའོ༔ གསང་སྒྲུབ་མཁའ་འགྲོ་ཡབ་ཡུམ་མངོན་རྟོགས་ལྟར་བསྒོམ་ཞིང་སྒྲུབ་པ་ནས་དབང་གསུམ་ནོར་བུ འི ་ལུགས་སུ་བསྐུར་བར་བྱའོ༔ ཡང་གསང་བླ་ན་མེད་པའི་སྒྲུབ་པ་ནི་མངོན་སུམ་རང་ཐོག་ཏུ་ཕབ་སྟེ་རིག་པའི་རྩལ་དབང་རང་བྱུང་དུ་བསྐུར་བའོ༔ དེ་ལ་ཕྱི་ལྟར་ན་རིགས་ལྔ་ཡབ་ཡུམ་དུ་བསྒྲུབ་པ་ཕྱིར་སྒྲུབ༔ རང་ཀུན་བཟང་ཡབ་ཡུམ་དུ་གསལ་ཏེ༔ རིགས་ལྔ་ལུས་ལ་བཀོད་པ་ནང་སྒྲུབ༔ རང་མཁའ་འགྲོ་ཡབ་ཡུམ་དུ་བསྐྱེད་ནས་འཁོར་ལོ་ལྔར་མཁའ་འགྲོ་ཡབ་ཡུམ་བསྐྱེད་དེ་སྒྲུབ་པ་ནི་གསང་སྒྲུབ་བོ༔ རང་རིག་གཅེར་མཐོང་དུ་ངོ་སྤྲད་ནས་ཉམས་སུ་ལེན་པ་ཡང་གསང་བ་སྒྲུབ་པའོ༔ བུམ་དབང་གི་ཕྱི་སྒྲུབ་རིགས་ལྔར་བསྐུར་རོ༔ གསང་དབང་མན་ཆད་གསང་སྒྲུབ་བོ༔ མཁའ་འགྲོ་ལྔར་བསྐུར་བ་ཡིན་ཏེ་དེ་ནི་ཤིན་ཏུ་ཟབ་བོ༔ ཕྱི་ལྟར་ན་རིགས་ལྔ་ཡབ་ཡུམ༔ ནང་ལྟར་ན་མཁའ་འགྲོ་ཡབ་ཡུམ་ཡིན་ཏེ༔ དོན་གྱི་ངོ་བོ་ལ་གཅིག་པའི་ཕྱིར་རོ༔ རིན་ཆེན་དབང་གི་ཕྲེང་བ་འདི༔ ཤིན་ཏུ་ཟབ་ཕྱིར་གཏེར་དུ་སྦས༔ ལས་ཅན་ཅིག་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ པདྨ་ལས་འབྲེལ་རྩལ་གྱིས་ཆུ་མོ་གླང་གི་སྟོན་ཟླ་ཐ་ཆུང་གི་ཉེར་བདུན་ལ་དྭགས་ལུང་ཁྲ་མོ་བྲག་ནས་གཏེར་ནས་གདན་དྲངས་པའོ༔ ས་མ་ཡ༔ རྒྱ་རྒྱ་རྒྱ༔ བླ་མ་ཡི་དམ་མཁའ་འགྲོ་ལ་ན་མོ༔ དེ་ཡང་གོང་དུ་བསྙེན་པ་བྱས་ནས༔ དབང་བསྐུར་བའི་དུས་སུ༔ འབྲི་བའི་དཀྱིལ་འཁོར་རམ་ཚོམ་བུ་གང་འགྲུབ་ལ་དཀྱིལ་འཁོར་དང་ལྷ་ཚོགས་ཕྱི་སྒྲུབ་ལྟར་གསལ་བར་བསྐྱེད་དོ༔ ཕོ་བྲང་གི་ཕྱི་དུར་ཁྲོད་ལ་སོགས་པ་རྣམས་སུ་བླ་མ་དང་ཡི་དམ་དཔའ་བོ་ཌཱཀྐི་ཆོས་སྐྱོང་ལ་སོགས་པ་སྤྲིན་གཏིབས་པ་ལྟར་བསྐྱེད་དོ༔

དེ་ནས་བུམ་པའི་བཟླས་པ་བྱ་བ་ནི་སོ་སོའི་བུམ་པར་ཡབ་ཡུམ་གསལ་བར་བསྐྱེད་དོ༔ རང་ཀུན་ཏུ་བཟང་པོར་བསྐྱེད་པའི་ཐུགས་ཀ་ནས་ཧཱུཾ་ལས་འོད་ཟེར་འཕྲོས་པས་འོད་ཟེར་གཟུངས་ཐག་ལ་འཁྲིལ་ནས་སོང་སྟེ་ལྷ་སོ་སོའི་ཐུགས་ཀ་ཕོགས་པས་ཡབ་ཡུམ་སྦྱོར་བ་མཛད་པའི་བྱང་སེམས་དཀར་དམར་དུ་བབ་པས་བུམ་པ་གང་བར་བསམ་ཞིང་བཟླས་པ་བྱའོ༔ མཇུག་ཏུ་ཡབ་ཡུམ་འོད་དུ་ཞུ་ནས་བདུད་རྩི་དང་གཉིས་སུ་མེད་པར་འདྲེས་པར་བསམ༔ དེ་ལྟར་བུམ་པ་ལ་དམིགས་པའི་བཟླས་པ་ཅི་འགྲུབ་ཏུ་བྱའོ༔ དེ་ཡང་བུམ་པ་རེ་རེ་ལ་ལྷ་སོ་སོའི་དམིགས་པ་དང་བཟླས་པ་བྱེད་དམ༔ བུམ་པ་གཅིག་ཏུ་བསྡུས་ཏེ་བཟླས་པ་བྱས་ཀྱང་བཏུབ་བོ༔ བུམ་པ་སྒྲུབ་པའི་རིམ་པ་འོ༔ ཨྠིྀ དགེའོ༔ ཁཐཾ༔ ༄༅། །དཀྱིལ་འཁོར་རྣམ་དག་བཞུགས་སོ༔ ད་དཀྱིལ་འཁོར་གྱི་རྣམ་པར་དག་པ་བཤད་པ་ནི༔ འོ་རིགས་ཀྱི་བུ་དཀྱིལ་འཁོར་འདི་ལ་ལྟོས་ཤིག༔ དེ་ཡང་སེམས་ཅན་ཐམས་ཅད་དང་སངས་རྒྱས་རྒྱུ་གཅིག་པའི་རྟགས་སུ་དཀྱིལ་འཁོར་འཇམ་ཞིང་སྲུབ་མེད་པའོ༔ ཕྱིན་ཅི་ལོག་གི་བདུད་རྣམས་སྲེག་པའི་རྟགས་སུ་མེ་འོད་ཀྱི་ཕྲེང་བའོ༔ ཟབ་མོའི་ཆོས་ཀྱི་འཁོར་ལོ་བསྐོར་བའི་རྟགས་སུ་རྡོ་རྗེའི་ཕྲེང་བའོ༔ འགྲོ་བ་ཀུན་གྱི་ཡིད་བཞིན་དུ་འགྲོ་དོན་བྱེད་པའི་རྟགས་སུ་པདྨའི་ཕྲེང་བའོ༔ རྣམ་པར་ཤེས་པའི་ཚོགས་བརྒྱད་དག་པའི་རྟགས་སུ་དུར་ཁྲོད་བརྒྱད་དོ༔ རིགས་ལྔའི་དགོངས་པ་ལམ་དུ་འཁྱེར་བའི་རྟགས་སུ་པཉྩ་རཱ་གའོ༔ རྣམ་པར་ཐར་པའི་ས་ནས་སྐྱེ་བ་མེད་པའི་ཕོ་བྲང་དུ་འགྲོ་བའི་རྟགས་སུ་སྒོ་བཞི་རུ་བསྟན་པའོ༔ འདོད་ཡོན་ལྔ་མི་སྤང་པའི་རྟགས་སུ་འདོད་ཡོན་གྱི་ལྷ་མོ་དང་སྣམ་བུའོ༔ ཆེ་བའི་ཡོན་ཏན་དང་ལྡན་པའི་རྟགས་སུ་རིན་པོ་ཆེའི་ཕ་གུའོ༔ བྱང་ཆུབ་ཀྱི་ཕྱོགས་ཀྱི་ཆོས་ཐམས་ཅད་རྣམ་པར་དག་པའི་རྟགས་སུ་དྲ་བ་དྲ་ཕྱེད་དོ༔ ཚད་མེད་པ་བཞི་སྒོམ་པའི་རྟགས་སུ་རྟ་བབས་སོ༔ སེམས་ཅན་ལ་ཆོས་སྟོན་པའི་རྟགས་སུ་ཆོས་ཀྱི་འཁོར་ལོའོ༔

རྣམ་རྟོག་གིས་དབེན་པའི་རྟགས་སུ་རི་དྭགས་སོ༔ བྱམས་པ་ཆེན་པོ་མངའ་བའི་རྟགས་སུ་གདུགས་ཕུབ་པའོ༔ མུ་ཁྱུད་གསུམ་དུ་བྱུང་བ་ནི་སྐུ་གསུམ་འདུ་འབྲལ་མེད་པའོ༔ ཤར་རྡོ་རྗེ་སེམས་དཔའ་སྐུ་མདོག་དཀར་པོར་ཡོད་པའི་རྟགས་སུ་ཤར་གྱི་པདྨ་དཀར་པོའོ༔ ལྷོ་རིན་ཆེན་འབྱུང་ལྡན་སྐུ་མདོག་སེར་པོར་ཡོད་པའྀ་རྟགས་སུ་ལྷོའི་པདྨ་སེར་པོར་འདུག་པའོ༔ ནུབ་སྣང་བ་མཐའ་ཡས་དམར་པོར་ཡོད་པའི་རྟགས་སུ་ནུབ་ཀྱི་པདྨ་དམར་པོའོ༔ བྱང་དོན་ཡོད་གྲུབ་པ་ལྗང་གུར་ཡོད་པའི་རྟགས་སུ་བྱང་གི་པདྨ་ལྗང་གུའོ༔ དབུས་རྣམ་པར་སྣང་མཛད་མཐིང་ཁར་ཡོད་པའི་རྟགས་སུ་དབུས་མཐིང་ཁར་འདུག་པའོ༔ ཡབ་ཡུམ་གཉིས་སུ་མེད་པའི་རྟགས་སུ་མཚམས་བཞི་མཛེས་ཚོན་དུ་འདུག་པའོ༔ བུམ་པ་ལྔ་ཟླུམ་པོར་བྱུང་བ་འདི་ཡང་ཆོས་སྐུ་མཐའ་དང་བྲལ་བའི་རྟགས་སོ༔ བུམ་པ་ཁ་དོག་ལྔ་རུ་བྱུང་པ་འདི་ཡང་ཡེ་ཤེས་ལྔ་དང་ལྡན་པའི་རྟགས་སོ༔ བུམ་པ་ཁ་རྒྱན་དང་ལྡན་པ་འདི་ནི་ཞི་ཁྲོ་འོད་ཟེར་ཚུལ་དུ་ཡོད་པའི་རྟགས་སོ༔ དེའི་གསེབ་ན་རྡོ་རྗེ་ཡོད་པ་འདི་ཡང་རང་རིག་ལ་འགྱུར་བ་མེད་པའི་རྟགས་སོ༔ མགུལ་ཆིངས་ལྔ་དང་ལྡན་པ་འདི་ཡང་ཉོན་མོངས་པ་ལྔ་སྣང་ཡུལ་དུ་དག་པའི་རྟགས་སོ༔ ཤེལ་དཀར་དང་མེ་ལོང་གཉིས་ནི་རིག་པ་ལ་དྲི་མ་མེད་ཅིང་སྟོང་གསལ་མ་འགགས་པར་ཡོད་པའི་རྟགས་སོ༔ རྨ་བྱའི་གདུགས་འདི་ནི་སྒྲོན་མ་བཞི་དབྱིངས་སུ་གསལ་བའི་རྟགས་སོ༔ གཟུངས་ཐག་ལྔ་སྒྲིལ་བཏགས་པ་འདི་ཡང་སྔགས་ཀྱི་འོད་ཟེར་ཡེ་ཤེས་ལྔའི་ཚུལ་གྱིས་ཐུགས་རྗེ་ཀུན་ཁྱབ་ཏུ་ཡོདཔའི་རྟགས་སོ༔ རྒྱལ་མཚན་དང་འཕན་དར་འདི་རྣམས་ནི་སངས་རྒྱས་ཀྱི་བསྟན་པ་མི་ནུབ་ཅིང་སྙན་པའི་བ་དན་ཕྱོགས་བཅུད་སྒྲོགས་པའི་རྟགས་སོ༔ མཆོད་གཏོར་དང་ཚོགས་རྒྱས་པར་བཤམས་པ་འདི་ནི་བླ་མ་ཡི་དམ་དཔའ་བོ་མཁའ་འགྲོ་ཆོས་སྐྱོང་རྣམས་མཉེས་པར་བྱེད་དགོས་པའི་རྟགས་སོ༔ གཞན་ཡང་མཆོད་པ་བཀོད་པའི་བྱེ་བྲག་རྒྱན་དང་ལྡན་པ་འདི་ཡང་དབང་བསྐུར་བ་ལྔ་ཕུན་སུམ་ཚོགས་པ་དང་ལྡན་དགོས་པའི་རྟགས་སོ༔

རྡོ་རྗེ་སློབ་དཔོན་རྒྱན་ཆ་དང་ལྡན་པ་འདི་ཡང་༔ དབང་བསྐུར་བའི་བྱིན་རླབས་འཕེལ་བའི་རྟགས་སོ༔ ཞེས་གསེར་གྱི་ཐུར་མས་སློབ་བུ་རྣམས་ལ་ངོ་བསྟན་པར་བྱའོ༔ ལྷའི་རྣམ་དག་བརྡའི་དབང་དུ་ཤེས་པར་བྱའོ༔ འདི་ནི་དཀྱིལ་འཁོར་རྣམ་དག་བསྟན་པ་ཡིན་ནོ༔ ས་མ་ཡ༔ རྒྱ་རྒྱ་རྒྱ༔ ཨྠིྀ དགེའོ༔ མེས་པོའི་ཤུལ་བཞག་ལས། ཀློང་ཆེན་བཀའ་འབུམ། ༼༥༽དབང་སྒྲུབ་དང་བུམ་པ་སྒྲུབ་ཐབས། - PAGE 174 - - PAGE 173 -- PAGE 170 -