༄༅། །རབ་ཏུ་གནས་པའི་ཆོ་ག་ཡེ་ཤེས་དྲི་མེད་

ཅེས་བྱ་བ་བཞུགས་སོ། ། རིན་ཆེན་ཤོག་སྐྱའི་སྐོར། དཔལ་ལྡན་ཡེ་ཤེས་འཁོར་ལོ་ཅན། །ཀུན་བཟང་རིགས་ལྔའི་སངས་རྒྱས་དང༌། ། རིག་འཛིན་རྣམས་ལ་ཕྱག་འཚལ་ཏེ། །རབ་ཏུ་གནས་པའི་ཆོ་ག་བཤད། །དེའང་སྐུ་གཟུགས་ཟིན་ནས་རབ་ཏུ་གནས་པ་ནི། ལུགས་མ་ཡིན་ན་སྟོད་དུ་སངས་རྒྱས། བར་དུ་ཆོས་དང་དགེ་འདུན། སྨད་དུ་ཆོས་སྐྱོང་དང་གནོད་སྦྱིན་གྱིས་གཟུངས་བཅུག །ཞབས་ར་བསྡམས། རས་བྲིས་ལ་སོགས་པའི་རྒྱབ་ཏུ་བྲིས་ལ། བགེགས་བསྐྲད། དེ་བཞུགས་པའི་མདུན་དུ་མཆོད་པ་བཤམས་ལ། རང་ཉིད་ཀུན་བཟང་ཡབ་ཡུམ་དུ་བསྒོམ་སྟེ་མཆོད་པ་དང་བསྟོད་པ་བྱས་ནས། འབྲུ་ལ་རིགས་ལྔའི་རྩ་སྔགས་དང་རྟེན་འབྲེལ་སྙིང་པོ་བཟླས་ཏེ། སྟ་གོན་དུ་བྱས་ནས། སྐྱབས་སུ་འགྲོ་བ་དང་སེམས་བསྐྱེད་ལ། སྭ་བྷཱ་ཝས་སྟོང་པའི་ངང་ལས། རྟེན་དེ་ལྷ་གང་ཡིན་པ་དེ་ཉིད་ཡི་དམ་རིགས་ལྔའི་སངས་རྒྱས་བསྐྱེད་ལ་ཡེ་ཤེས་པ་སྤྱན་དྲངས་ཏེ། མཆོད་ཅིང་བསྟོད་ནས་བསྟིམ་སྟེ། རིགས་ལྔས་དབང་བསྐུར། ཡི་གེ་གསུམ་གྱིས་སྐུ་གསུང་ཐུགས་བྱིན་གྱིས་བརླབས་ཏེ། རབ་གནས་ཀྱིས་བརྟན་པར་བཞུགས་པའི་ཚིག་བརྗོད་ནས། རིགས་ལྔའི་སྔགས་དང༌། རྟེན་འབྲེལ་སྙིང་པོས་མེ་ཏོག་ཕུལ། མཎྜལ་གྱི་མངའ་དབུལ་བ་ནི། མཎྜལ་འབུལ་བའི་ཚིག་གིས་དབྱངས་དང་བཅས་པ་དང༌། མཆོད་པས་མངའ་དབུལ་བ་ནི། མེ་ཏོག་ལ་སོགས་པ་ཕྱི་ནང་གི་མཆོད་པ་དང༌། བསྟོད་པས་མངའ་དབུལ་བ་ནི། རིགས་ལྔའི་བསྟོད་པ་དང༌། ཤིས་པས་མངའ་དབུལ་བ་ནི། བཀྲ་ཤིས་ཀྱི་ཚིགས་སུ་བཅད་པ་མང་པོ་བརྗོད་དོ། །དེ་ཐམས་ཅད་ཀྱང་རྒྱས་པར་དབྱངས་དང༌། རོལ་མོའི་སྒྲས་མངའ་དབུལ་ཆེར་བྱེད་རྣམ་པ་ཡིན་ ནོ། །གཏོར་མ་བཏང་ནས་འདོད་པའི་དོན་ལ་གསོལ་བ་བཏབ་ནས་རབ་ཏུ་གནས་པའི་དགའ་སྟོན་རྒྱ་ཆེན་པོ་བྱའོ། །དེ་ཡང་གླེགས་བམ་རབ་ཏུ་གནས་ན། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་སེར་མོ་ཞལ་གཅིག་ཕྱག་བཞི་པ། གཡས་དང་པོ་པུ་ཏི་དང༌། གཡོན་དང་པོ་པདྨ། འོག་མ་གཉིས་ཐུགས་ཀར་ཐལ་མོ་སྦྱར་བ།

རིན་པོ་ཆེའི་རྒྱན་ཅན། རྡོ་རྗེ་སྐྱིལ་མོ་ཀྲུང་གིས་བཞུགས་པ་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་གྲངས་མེད་པས་བསྐོར་བར་བསྐྱེད་ནས་འོག་མིན་ནས་དེ་འདྲ་བའི་ཡེ་ཤེས་པ་བཅུག་སྟེ། དབང་བསྐུར་ལ་སོགས་སྔ་མ་བཞིན་བྱའོ། །ཁྲུས་ཆུ་དང༌། བཀོད་མའི་ཆུ་མིག་རབ་ཏུ་གནས་ན། དེ་ཉིད་ལྷའི་ཁྲུས་ཀྱི་རྫིང་བུ་བཟང་པོས་བརྒྱན་པར་བསམས་ལ། རྟེན་འབྲེལ་སྙིང་པོས་མེ་ཏོག་འཐོར་ཞིང་བཀྲ་ཤིས་བརྗོད་དེ། ཁང་པ་དང་སྐྱེད་མོས་ཚལ་ལའང་དེ་བཞིན་གཤེགས་པའི་གཞལ་མེད་ཁང་དང༌། ལྷའི་ནགས་ཚལ་བསྟིམ་ལ། རབ་ཏུ་གནས་ཏེ་བཀྲ་ཤིས་བརྗོད་པར་བྱའོ། །མཁའ་འགྲོ་ལ་སོགས་པའི་སྐུ་ནི། དེ་ཉིད་ཀྱི་སྔགས་དང་བསྐྱེད་ཆོག་བྱས་ནས། སྦྱིན་སྲེག་དང་ནང་མཆོད་དང༌། བདུད་རྩིས་མཆོད་པས་མཉེས་པར་བྱས་ལ། རབ་ཏུ་གནས་པ་ནི་མན་ངག་ཡིན་ནོ། །འདིར་མདོར་བསྡུས་ཏེ་གསལ་བར་ཕྱེ་བས་ལེགས་པར་བསྟན་ཏོ། །དེ་ལྟར་སྙིང་ཏིག་བཀའ་གསང་རྒྱ་ཆེ་ལས། རྫོགས་པ་རང་བྱུང་རྒྱུད་དོན་རབ་བསྡུས་ཏེ། ཕྱི་རབས་སྐལ་ལྡན་རྣམས་ཀྱི་དོན་ཆེད་དུ། །ཡེ་ཤེས་དྲི་མེད་བཟང་པོས་འདི་བཀོད་པས། །འགྲོ་ཀུན་རྣམ་དག་རྒྱལ་བའི་ཞིང་ཁམས་སུ། །སྒྲིབ་བྲལ་རྫོགས་པའི་སངས་རྒྱས་ཐོབ་པར་ཤོག །དེ་ལྟར་དོན་གསལ་ཡིད་འོང་ཆོ་ག་འདི། །ཨོ་རྒྱན་ཐུགས་སྲས་དྲི་མེད་འོད་ཟེར་གྱིས། །སྟོན་གསུམ་མེ་ཏོག་འབྲས་བུ་སྨིན་པའི་ཚེ། །གངས་རི་ཐོད་དཀར་མགུལ་དུ་ལེགས་པར་བཀོད། །ཚིག་དོན་པདྨའི་ནགས་ཚལ་དགའ་བ་འདིས། །སྐལ་ལྡན་བུང་བ་རབ་ཏུ་ཚིམ་པར་ཤོག །རབ་ཏུ་གནས་པའི་ཆོ་ག་ཡེ་ཤེས་དྲི་མེད་ཅེས་བྱ་བ་མཁའ་འགྲོ་སྙིང་ཏིག་གི་རྣལ་འབྱོར་པ་པདྨ་ལས་འབྲེལ་རྩལ་གྱིས། སྟོན་ཀའི་དུས་མེ་ཏོག་དང་འབྲས་བུ་སྨིན་པའི་ཚེ་སྦྱར་བ་རྫོགས་སོ།། །། མེས་པོའི་ཤུལ་བཞག་ལས། ཀློང་ཆེན་བཀའ་འབུམ། ༼༨༽རབ་ཏུ་གནས་པའི་ཆོ་ག་ཡེ་ཤེས་དྲི་མེད། -PAGE 346--PAGE 345--PAGE 344-