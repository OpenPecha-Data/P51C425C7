༄༅། །ཐིག་ལེ་དངས་སྙིགས་འབྱེད་པ་དང་༔ རིགས་རྒྱུད་

གཞག་ཐབས་ལག་ལེན་བཞུགས་པ་ལགས་སོ༔ EMBED Photoshop.Image.7 \s རིགས་ཀྱི་ཌཱཀྐི་ལྔ་ལ་ཕྱག་འཚལ་ལོ༔ བདག་འདྲ་པདྨ་འབྱུང་གནས་ཀྱིས༔ ལས་དང་ལྡན་པའི་སྐྱེས་བུ་ལ༔ འབྱུང་བའི་དྭངས་སྙིགས་དབྱེ་བ་དང་༔ རིགས་རྒྱུད་གཞག་པའི་གདམས་པ་བསྟན༔ ས་མ་ཡ༔ རྒྱ་རྒྱ་རྒྱ༔ དང་པོ་ཐིག་ལེའི་དངས་སྙིགས་དབྱེ་བ་བསྟན་པ་ནི༔ ཡབ་ཡུམ་སྦྱོར་བ་བྱེད་པའི་དུས་སུ༔ ཐིག་ལེ་གསང་གནས་སུ་རྫོགས་འདོད་པའི་ རྩེ་མཛོད་གཤམ་དགག་ དུས་ན༔ རང་གི་སྨིན་མཚམས་སུ་གཡུང་དྲུང་འཁྱིལ་བའི་དབུས་ན༔ ཐིག་ལེ་དཀར་པོ་དྲུག་བརྩེགས་ལ་དམིགས་པ་མ་ཡེངས་པར་གཏད་པས་རང་གི་སྙིགས་མ་ཤོར་ཡང་དངས་མ་མི་འཆོར་ངེས༔ དེ་ལ་ཡུན་རིང་དུ་སྦྱང་བ་གལ་ཆེའོ༔ གོམས་ན་ཐེ་ཚོམ་མེད་དོ༔ རྒྱུད་འཛིན་གྱི་བུ་འཇོག་ན་ཐིག་ལེ་དྲུག་པོ་དེ་འཕངས་པ་ལྟར་ཡུམ་གྱི་དངས་མའི་དབུས་སུ་ཆིལ་གྱི་སོང་བར་བསམ་མོ་དུས་ཡ་ལ་མོར་ཡོང་ཟུང་ལ་ཕོར་ཡོང་ཕའི་རྒྱུ་མང་ན་ཕོར་ཡོང་མའི་རྒྱུ་མང་ན་མོར་ཡོང་ངོ་ ༔ དེ་ལྟར་ཡང་ཡང་བྱས་པས་འབྱུང་ངེས་སོ༔ དེ་ལྟར་བཏང་བའི་དུས་ནི་དེ་ཡང་ཟླ་མཚན་འབབ་པའི་དུས་སུ་ཕབས་ཀྱང་མི་ཆགས་སོ༔ ཕལ་ཆེར་ཞག་གཉིས་པའི་ནུབ་མོ་ཡོང་ ཆགས་ཀྱང་བུ་མོར་ཡོང་ཟླ་མཚན་མང་བས ་བུ་མོ༔ གསུམ་དང་བཞིའི་ནུབ་མོ་པདྨར་རྡོ་རྗེ་བཅུག་སྤྱོད་ཅིང་༔ ཐིག་ལེ་མི་གཏོང་བར་མོའི་སྙིགས་མ་ཟགས་སུ་གཞུག༔ ཞག་བཞིའི་ཐོ་རངས་སྙིགས་མ་བཏང་༔ དེ་ཡང་ཁྲག་ཞག་གཅིག་ལས་མི་འབབ་པ་དང་༔ པདྨའི་ཁ་མི་འཛུམ་པར་ ཞག་མང་དུ་འབབ་པ་ཡང་ཡོད༔ ཁྲག་གི་སྙིགས་མ་ཟད་པ་དང་ཞག་ཟུང་ཐེམ་ན་བུར་ཡོང་༔ སྙིགས་མ་ཟད་ནས་ཞག་དྲུག་ཚུན་ཆད་ལ་ཆགས་སོ༔ ཁྲག་ཞག་མང་པོ་ཡོང་བ་ནི་མི་ཆགས་པ་ཡང་ཡོད༔ ཞག་གཅིག་རྩི་ལུགས་ནི་སྐྱ་རེངས་དང་པོ་ཤར་ནས་ཞག་ཕྱི་མའི་སྐྱ་རེངས་ཚུན་ཆད་ཞག་གོ༔ ཡང་ཁ་ཅིག་ལ་ཁྲག་བྱུང་ནས་ཞག་བདུན་ཚུན་ཆད་དུ་བུ་སྣོད་ཁ་བྱེ་བར་བཤད་པ་ཡང་ཡོད་ཞག་ཟུང་ལ་བུ༔ ཁ་ཡར་ལ་བུ་མོ་ཡོང་བར་བཤད༔

འགའ་ཞིག་ཡ་ལ་བུ༔ ཟུང་ལ་བུ་མོར་ཡོང་བ་ཡང་ཡོད༔ དུས་གང་ཡིན་ལ་ས་བོན་བཏང་ངོ་༔ ཟླ་བ་ཕྱི་མར་ཁྲག་མ་བྱུང་ན་ཆགས་པ་ཡིན་ནོ༔ དེ་ཡང་ རབ་ ཟླ་བ་གཅིག་ འབྲིང་ གཉིས་ལ་ཚོར་རོ༔ ལུས་ཀྱི་གཡས་ལ་བརྟེན་ན་བུ་ཡིན༔ གཡོན་ལ་བྱུང་ན་བུ་མོ་ཡོང་བས་ལྟེ་བསྒྱུར་བྱའོ༔ གནད་ཀྱི་མན་ངག་གཉིས་པ་རྫོགས་སོ༔ ས་མ་ཡ༔ རྒྱ་རྒྱ་རྒྱ༔ ཁ་ཐཾ༔ ཨྠིྀ༔ ༄༅། །གཞན་དོན་སྤྲུལ་སྐུ་གཞག་ཐབས་བཞུགས་པ་ལགས་སོ༔ རིགས་ཀྱི་ཌཱཀྐི་ལྔ་ལ་ཕྱག་འཚལ་ལོ༔ སྙིགས་མ་ལྔ་བདོ་བའི་དུས་སུ༔ རང་ཚད་དང་ལྡན་པའི་རྣལ་འབྱོར་པས༔ སྤྲུལ་པའི་སྐུ་འགྱེད་དེ༔ གང་ལ་གང་འདུལ་དུ་འགྲོ་དོན་བྱ་བར་འདོད་ན༔ གོང་དུ་ཐིག་ལེ་བཟུང་བར་བཤད་པ་དང་འགལ་ལམ་སྙམ་ན་མི་འགལ་ཏེ༔ འདི་ཐེག་པ་ཆེན་པོ་གསང་སྔགས་ཀྱི་ཆོས་ཡིན་གསང་སྔགས་ནས་གཞན་དོན་ཁོ་ན་སྟོན་པས་ཐེག་པ་ཆེན་པོ་ཞེས་བྱའོ༔ རྟེན་རབ་ཏུ་བྱུང་བའི་དགེ་སློང་ཡིན་ཀྱང་ཉེས་པ་ཏིལ་ཙམ་ཡང་མི་འབྱུང་སྟེ་བསམ་པ་བྱང་ཆུབ་ཀྱི་སེམས་གཙོ་ཆེ་བའི་ཕྱིར་རོ༔ དེ་ལྟར་མ་བྱས་ན་ཐེག་པ་ཆུང་ངུར་ལྟུང་སྟེ་དམ་ཚིག་ཉམས་སོ༔ རང་གི་དཔེ་རྒྱུད༔ ཚིག་རྒྱུད༔ དོན་རྒྱུད༔ སྐུ་ཡིས་བཟུང་བའི་ཕྱིར་སྤྲུལ་པའི་སྐུ་གང་ལ་གང་འདོད་དུ་འབྱུང་བར་འདོད་ན༔ ཡུམ་མཚན་དང་ལྡན་པ་ལ་བུ་འཛིན་པའི་དུས་སུ༔ མཁས་པ་ལྔའི་སྒོ་ནས་ཐིག་ལེ་བཏང་སྟེ༔ སེམས་བསྐྱེད་ཁྱད་པར་ཅན་གྱི་སྒོ་ནས་བདག་དང་ཕྱག་རྒྱ་མ་བདེ་བ་གསུམ་སེམས་སུ་ཤེས་པའི་ཡེ་ཤེས་རྟོགས་པར་བྱ་སྙམ་པ་ཡིས༔ ཕུང་པོ༔ ཁམས༔ སྐྱེ་མཆེད་ཀྱི་ལྷ་ཐམས་ཅད་གསལ་ཞིང་མཆོད་པར་དྲན་པ༔ བདེ་བ་དེས་བདེ་སྟོང་ལྷན་ཅིག་སྐྱེས་པའི་ཡེ་ཤེས་རྟོགས་པར་བྱ་སྙམ་པ་དང་༔ བདེ་བ་དེས་སྤང་བྱ་ཐམས་ཅད་ཞི་ནས་བདག་གཞན་ཐམས་ཅད་ཀྱིས་བདེ་སྟོང་གི་ཡེ་ཤེས་རྟོགས་པར་བྱ་སྙམ་པ་དང་༔ བདག་གི་སྤྲུལ་པའི་སྐུ་འདིས་འགྲོ་བའི་དོན་དཔག་ཏུ་མེད་པ་འགྲུབ་ལ༔ སེམས་ཅན་བདེ་བ་ཆེན་པོའི་ངང་དུ་དྲང་བར་བྱའོ་སྙམ་པ་དེས༔

རྟེན་རབ་ཏུ་བྱུང་བའི་དགེ་སློང་ཡིན་ཀྱང་ཆོས་ལ་ཞུགས་ནས་ཉེས་པ་མིང་འབྱུང་ངོ་༔ གོང་དུ་སྙིང་ཐིག་ལས༔ ཐིག་ལེ་ཉུང་འབྲུ་ཙམ་ལ་བརྒྱར་གཤགས་པའི་ཆ་ཙམ་ཉམས་ན༔ མཁའ་འགྲོ་མ་ཁྲི་འབུམ་ངུ་དི་རི་རི་འོང་བར་བཤད་པ་དང་འགལ་ལམ་སྙམ་ན་མི་འགལ་ཏེ༔ ཀུན་ཏུ་བཟང་པོ་ཀློང་གསལ་ཉི་མའི་རྒྱུད་ལས༔ བྱང་ཆུབ་སེམས་ཀྱིས་ཀུན་བསླངས་ནས༔ གཞན་དོན་ལྷུར་ལེན་སེམས་དཔའ་ཡིས༔ སྤྲུལ་པ་འཛིན་ལ་ཉེས་པ་མེད༔ ཅེས་པས༔ བདེ་བ་བྱང་སེམས་དེ་རང་གའམ་རྩིས་མེད་དུ་བཏང་ན་ཉེས་པ་གོང་བཞིན་དུ་འབྱུང་ངེས་སོ༔ གཞན་དོན་དུ་བཏང་བ་ནི༔ དགེ་བ་རླབས་ཆེ་བ་ཡིན་ཏེ་ཉེས་པ་མི་འབྱུང་ངོ་༔ གང་ལ་གང་འདུལ་དུ་སྤྲུལ་པ་འབྱུང་བར་བྱ་བ་ནི་བྱང་ཆུབ་ཀྱི་སེམས་ཆེ་བར་འདོད་ན༔ མགོན་པོ་སྤྱན་རས་གཟིགས་ཀྱི་བསྐྱེད་རིམ་གསལ་བར་བསྒོམ༔ དེ་བཞིན་འཇམ་དཔལ༔ ཕྱག་ན་རྡོ་རྗེ་གང་མོས་པའི་ཆོས་སྐྱོང་ངམ་ནོར་ལྷའམ་ལྷ་གང་འདོད་པ་དེའི་བསྐྱེད་རིམ་གསལ་བར་བསྐྱེད་ཅིང་ཡུམ་ཡང་དེ་དག་གི་ཡུམ་དུ་བསྐྱེད་ལ་སྐུ་གསུང་ཐུགས་བྱིན་གྱིས་བརླབ༔ ངག་ཏུ་བསྐྱེད་པའི་ཕྲིན་ལས་དེ་འདོན་པ་དང་བཅས་པས་གསལ་ཞིང་མ་ཡེངས་པར་རང་གི་ཐིག་ལེ་གང་འདོད་པའི་ལྷར་བསྐྱེད་དེ༔ ཡུམ་གྱི་མངལ་གཞལ་ཡས་ཁང་གི་ལྟེ་བ་ལ་ཡུམ་གྱི་ཐིག་ལེ་དམར་པོ་ཉི་མའི་དཀྱིལ་འཁོར་གྱི་སྟེང་དུ་ཡབ་ཀྱི་ཐིག་ལེ་ལྷ་སྐུར་བྱོན་ནས་བཞུགས་པས་འདྲེས་པར་བསམ་སྟེ༔ བྷ་ག་པདྨའི་སྒོར་བསྒོམ༔ སྒོ་སྲུང་གིས་སྒོ་བཞི་ནས་སྲུང་བར་བསམ་པས་དེས་གང་འདོད་པའི་སྤྲུལ་སྐུ་འབྱུང་ངེས་སོ༔ དེ་ལ་བར་ཆད་གང་གིས་ཀྱང་མི་ཚུགས་སོ༔ དེ་ལྟར་འབྱུང་བར་ཅིས་ཞེ་ན༔ ཀུན་རྫོབ་རྒྱུའི་ཐིག་ལེ་དེ་སྟོབས་རྒྱས་པའི་དུས་ན་བསམ་པ་གོང་ལྟར་འབྱུང་བ་ནི༔ རླུང་སེམས་དངས་མ་གསུམ་གནད་གཅིག་པའི་དོན་ནོ༔ སྤྲུལ་པའི་སྐུས་འགྲོ་དོན་དཔག་ཏུ་མེད་པ་འབྱུང་བར་ཐེ་ཚོམ་མེད་དོ༔ ཐིག་ལེ་དངོས་པོ་དེ་ཉིད་ཉམས་པས་དགེ་སྦྱོར་ལ་སྐྱོན་མི་འབྱུང་ངམ་སྙམ་ན་རྒྱུའི་ཐིག་ལེ་དེ་བ་སྦྲུམ་མའི་འོ་མ་དང་འདྲ་སྟེ༔

དཔེར་ན༔ བ་སྦྲུམ་མའི་འོ་མ་དེ་ལུས་ཐམས་ཅད་ལ་ཁྱབ་ཀྱང་ནུ་མ་ནས་འཐེན་པའི་དུས་སུ་ནང་བཞོས་ཀྱང་ནང་འབྱུང་༔ ནུབ་བཞོས་ཀྱང་ནུབ་འབྱུང་སྟེ༔ ཟ་བ་ཟས་ཀྱི་འོ་མ་ཡིན་པར་འཕྲལ་དུ་འབྱུང་བ་ཡིན་ནོ༔ འོ་མ་བཞོས་པའི་བ་དེ་གཞན་པས་རྗུད་པ་ཡིན༔ འོ་མ་བཞོ་འཕྲོ་ལ་སྐམ་ན༔ དེ་ལུས་སྟོབས་འགྲིབ་དུ་འགྲོ༔ དཔེ་དེ་བཞིན་དུ༔ རྒྱུའི་ཐིག་ལེ་ནང་བཏང་ཡང་ནང་འབྱུང་༔ ནུབ་བཏང་ཡང་ནུབ་འབྱུང་༔ ནང་ནུབ་ཟས་དངས་མ་ཞུ་བས་འཕྲལ་དུ་སྐྱེ་བ་ཡིན༔ དེ་བཟུང་བས་ལུས་སྟོབས་མི་ཉམས་པ་ཡིན༔ བ་དེ་བེའུ་འབྱུང་བའི་དུས་ལ་བབ་ནས་མ་སྐྱེས་བར་དུ་འོ་མ་སྐྱེ་བ་ཡིན༔ བེའུ་ཕྱི་མ་ཚུན་ནས་འོ་མ་སྐམ་པ་ཡིན༔ དཔེ་དེ་དང་འདྲ་བར་བྱིས་པའི་དུས་ནས་ལོ་བཅུ་དྲུག་གི་བར་ལ་ཐིག་ལེ་སྐྱེ་བ་ཡིན༔ རྒས་ནས་སྐམ་པ་ཡིན༔ ཐིག་ལེ་རྒྱུན་དུ་ཉམས་ན་ནི༔ ལུས་སེམས་ཀྱི་ཏིང་ངེ་འཛིན་ལ་གནོད་པ་ཤིན་ཏུ་ཆེའོ༔ ཞལ་གདམས་གནད་ཀྱི་ཕྲེང་བ་འདི༔ པདྨ་བདག་འདྲས་ལོགས་སུ་གབ༔ མ་སྤེལ་རང་གི་སྙིང་ལ་ཟུང་༔ ཀུན་གྱི་ཐུན་མོང་མ་ཡིན་པས༔ ལས་ཅན་ཅིག་དང་འཕྲད་པར་ཤོག༔ བཀའ་རྒྱ༔ གཏད་རྒྱ༔ གཏེར་རྒྱ༔ སྦས་རྒྱ༔ ཌཱཀྐིའི་རྒྱ༔ གབ་རྒྱ༔ རྒྱ་དྲུག་ནང་དུ་གདམས་པ་འདི་སྦས་སོ༔ ཨྠིྀ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༦༽ཐིག་ལེ་དངས་སྙིགས་འབྱེད་པ་དང་༔ རིགས་རྒྱུད་གཞག་ཐབས་ལག་ལེན། - PAGE 56 -- PAGE 55 - - PAGE 52 -