༄༅། །དྷཱཀྐི་སྙིང་ཏིག་གི་བཀའ་སྲུང་དཔལ་སྲོག་སྒྲུབ་ནག་མོའི་སྲོག་ལེན་སྤུ་གྲིའི་རྒྱུད་བཞུགས༔

 རྒྱ་གར་སྐད་དུ༔ བྷུདྡྷ་རུ་དྷཱཀྐི་ནི༔ མཱ་ར་ཡ་ཏན་ཏྲ་ན་མ༔ བོད་སྐད་དུ༔ མུ་སྟེགས་སྲོག་སྒྲུབ་ནག་མོའི་རྒྱུད་ཅེས་བྱ་བ་སྲོག་ལེན་སྤུ་གྲི་ནག་མོ་ལ་ཕྱག་འཚལ་ལོ༔ འདི་སྐད་བདག་གིས་ཐོས་པའི་དུས་གཅིག་ན༔ དུར་ཁྲོད་དྷརྨཱ་ར་མི་ཞེས་བྱ་བ༔ ཉིན་མོ་དུད་པས་གནམ་ས་འཁྲིགས༔ མཚན་མོ་མེ་དང་རླུང་འཚུབས་སུ་འབར་བའི་གནས་ན༔ མུ་ཏིག་གི་ལྷ་མོ་ཀུན་ཏུ་གསོད་ཅེས་བྱ་བ་ཡོད་དོ༔ ཟས་སུ་ཤ་ཟ༔ སྐོམ་དུ་ཁྲག་འཐུང་༔ ཉིན་རེ་བཞིན་མི་བདུན་བདུན་གསོད་པ་ཞིག་ཡོད་དེ༔ མི་གསོད་པ་རྣམས་སེ་གོལ་གྱིས་མདུན་དུ་འབྱུང་བ་ཡོད་དེ༔ དེར་འཁོར་ཤ་ཟ་དྷཱཀྐི་མ་རྣམས་ཀྱིས་འདི་ལྟ་བུའི་རྫུ་འཕྲུལ་ཅིའི་རྒྱུ་ལས་བྱུང་༔ འདི་ལྟ་བུའི་ནུས་པ་བདག་ཅག་དང་ཕྱི་རབས་ཀྱི་དོན་དུ་གནང་དུ་གསོལ༔ ཅེས་སོ༔ ཤན་པ་སྲོག་སྒྲུབ་ནག་མོའི་རྒྱུད་ལས༔ གླེང་གཞིའི་ལེའུ་སྟེ་དང་པོའོ༔ དེ་ནས་གསོད་བྱེད་ལྷ་མོས་བཀའ་སྩལ་པ༔ ཉོན་ཅིག་འདུས་པའི་འཁོར་རྣམས་ཀུན༔ ང་ཡི་རྫུ་འཕྲུལ་ནུས་མཐུ་ནི༔ འགྲོ་བ་མི་ཡི་སྲོག་གི་སྙིང་༔ སྔོན་དུ་ངེས་པར་བཟླས་པས་བྱུང་༔ ཞེས་གསུངས་སོ༔ ཡང་ཞུས་པ༔ ཨེ་མ་ལྷ་མོ་གསོད་བྱེད་མ༔ ངེས་པར་གསོད་པར་བྱེད་པའི་ལས༔ བདག་ལ་ལྷ་མོས་བཀའ་སྩོལ་ཅིག༔ ཅེས་ཞུས་པས༔ བཀའ་སྩལ་པ༔ ཉོན་ཅིག་འདུས་པའི་འཁོར་རྣམས་ཀུན༔ དགྲ་བོ་ངེས་པར་གསོད་འདོད་ན༔ མཚན་མ་ལྟ་བུའི་བྲག་ཕུག་གམ༔ བྱང་ལྟ་སྲིན་པོའི་གདོང་འདྲ་འམ༔ མོན་ནག་ཁྲོས་འདྲའི་དུར་ཁྲོད་དམ༔ ཤིན་ཏུ་དབེན་པའི་གནས་ཉིད་དུ༔ ཁྲོས་པའི་སེམས་ཀྱིས་བསྒྲུབ་པར་བྱ༔ ཞེས་གསུངས་སོ༔ གནས་བསྟན་པའི་ལེའུ་སྟེ་གཉིས་པའོ༔ དེ་ནས་འཁོར་གྱིས་ཡང་ཞུས་པ༔ དེ་འདྲའི་གནས་སུ་ཇི་ལྟར་བསྒྲུབ༔ སྒྲུབ་པའི་ཐབས་དག་བསྟན་དུ་གསོལ༔ ཅེས་ཞུས་པས༔ གསོད་བྱེད་ལྷ་མོས་བཀའ་སྩལ་པ༔ ཉོན་ཅིག་འདུས་པའི་འཁོར་རྣམས་ཀུན༔ དེ་ལྟ་བུ་ཡི་གནས་དེ་རུ༔ དཀྱིལ་འཁོར་མདའ་གང་ངམ་ཁྲུ་གང་ལ༔ སྒོ་བཞི་དབུས་སུ་གྲུ་གསུམ་བྲི༔

དེའི་ཕྱིར་ཐོད་ཕྲེང་མུ་ཁྱུད་བྲི༔ སྒོ་ཕྱིར་རྟ་བབས་མེ་རི་འཽ༔ དེ་ལྟ་བུ་ལ་བརྟེན་ནས་བསྒྲུབ༔ ཅེས་གསུངས་སོ༔ གསོད་བྱེད་སྲོག་སྒྲུབ་ནག་མོའི་རྒྱུད་ལས་དཀྱིལ་འཁོར་བསྟན་པའི་ལེའུ་སྟེ་གསུམ་པའོ༔ འཁོར་གྱི་ཚོགས་ཀྱིས་ཡང་ཞུས་པ༔ དེ་ལ་བརྟེན་ནས་ཇི་ལྟར་བསྒྲུབ༔ གསོད་བྱེད་ལྷ་མོས་བཀའ་སྩལ་པ༔ དེ་ལྟར་བྲིས་པའི་དལ་སྟེངས་སུ༔ ཐོད་པ་བཅུད་ལས་གྲུབ་སྣོད་དག༔ ཤ་ཁྲག་གཏོར་ཆེན་མཐེབ་སྐྱུས་བསྐོར༔ རྐང་གསུམ་དག་གི་སྟེང་དུ་བཞག༔ དེ་ལྟར་རྫས་ལ་བརྟེན་ནས་བསྒྲུབ༔ ཅེས་བཀའ་སྩལ་ཏོ༔ གསོད་བྱེད་ལྷ་མོའི་རྒྱུད་ལས་རྫས་བསྟན་པའི་ལེའུ་སྟེ་བཞི་པའོ༔ འཁོར་གྱི་ཚོགས་ཀྱིས་ཡང་ཞུས་པ༔ རྫས་ལ་བརྟེན་ནས་ཇི་ལྟར་བསྒྲུབ༔ གསོད་བྱེད་ལྷ་མོས་བཀའ་སྩལ་པ༔ ཉོན་ཅིག་འདུས་པའི་འཁོར་རྣམས་ཀུན༔ དེ་ལྟར་རྫས་རྣམས་བཤམས་པ་དང་༔ གྲོ་ག་ཤིང་ཤུན་རས་དག་ལ༔ རང་གི་དྲི་རླངས་མ་སོང་བར༔ དགྲ་དེའི་བླ་དེ་གང་ཡིན་གྱི༔ མིང་རུས་ཁྲག་གིས་ལིང་གར་བྲི༔ དཔྲལ་བར་ དུ་དང་ སྙིང་ཁར་ སའུ་ འདོམས་དག་ཏུ་ ཁིའུ ༔ རུས་དང་མིང་དང་བླ་དགས་བྲི༔ དུར་ཁྲོད་ཤིང་བུའི་རྩེ་ལ་ ཤ་ཤིང་ བསྐྱོན༔ བྷ་ལིང་དེ་ཡི་སྟེང་དུ་གཟུག༔ དེ་ལྟར་བྱས་ལ་བསྒྲུབ་པར་བྱ༔ ཞེས་བཀའ་སྩལ་ཏོ༔ སྲོག་སྒྲུབ་ནག་མོའི་རྒྱུད་ལས༔ ལིང་ག་བསྟན་པའི་ལེའུ་སྟེ་ལྔ་པའོ༔ དེ་ནས་འཁོར་གྱིས་ཡང་ཞུས་པ༔ དེ་ལ་ཏིང་འཛིན་སྔགས་གང་ལགས༔ གསོད་བྱེད་ལྷ་མོས་བཀའ་སྩལ་པ༔ ཉོན་ཅིག་འདུས་པའི་འཁོར་རྣམས་ཀུན༔ ཏིང་འཛིན་སྔགས་རྣམས་བསྟན་པར་བྱ༔ རང་ཉིད་ཡི་དམ་གང་ཡིན་བསྐྱེད༔ གསོད་བྱེད་ལྷ་མོ་ནག་མོ་ཡིས༔ ཐོགས་པ་མེད་པར་དགྲ་བསད་བསམ༔ ཉུང་དཀར་ཉུང་ནག་སྐྱེ་ཤང་དུག༔ ཐུན་གྱིས་བྲབ་ཅིང་སྔགས་འདི་བཟླ༔ ཨོཾ་ཁྱི་ཁ་ལེ་ནག་མོས་སོད༔ སྲོག་མ་ཏི་སོད༔ སྙིང་ཁ་ཁ་བཾ༔ ཡ་ཡ་སོད༔ ཙ་བམ་བི་རུ་མུ་སོད༔ གྷ་ཡ་སོད༔ རྣིར་ཡ་སོད༔ རཀྨོ་ཙིཏྟ་ཆེ་གེ་མོའི་སྲོག་ལ་རྦད༔ རཀྨོ་ཙིཏྟ་ཆེ་གེ་མོའི་སྲོག་ལ་རྦུད༔ སྔགས་འབྲུ་བཞི་བཅུ་ཐམ་པ་ཡོད༔

ན་རོ་བཅུ་གཅིག་ཡོད༔ ཀླད་ཀོར་གསུམ་ཡོད༔ གི་གུ་བདུན་ཡོད༔ ཡ་ཏ་གཉིས་ཡོད༔ ར་ཏ་གསུམ་ཡོད༔ ཞབས་ཀྱུ་གཉིས་ཡོད༔ དག་ཡིག་ཡོད༔ དག་ཡིག་ཡིན༔ ཅེས་པའི་དྲག་སྔགས་བཞི་བཅུ་པོ་དེ་བཟླས་པས༔ སྤུ་གྲིའི་སོ་དང་སྤུ་སྤྲད་འདྲ༔ རྩྭ་སྐམ་མེ་ལྕེ་འཕྲད་པ་འདྲ༔ ཞག་བདུན་བཟླས་པས་དགྲ་བོ་ནི༔ སྐད་ཅིག་ཁྲག་སྐྱུགས་འཆི་བར་ངེས༔ ཞེས་གསུངས་སོ༔ ཏིང་ངེ་འཛིན་དང་སྔགས་ཐུན་བསྟན་པའི་ལེའུ་སྟེ་དྲུག་པའོ༔ དེ་ནས་འཁོར་གྱིས་ཡང་ཞུས་པ༔ དེ་ལ་འགྲུབ་རྟགས་ཇི་ལྟར་ཡོད༔ གསོད་བྱེད་ལྷ་མོས་བཀའ་སྩལ་པ༔ དེ་ལྟར་བསྒྲུབས་པས་རྟགས་འབྱུང་བ༔ སྲིང་མོ་ཆུང་མ་མ་སྲུ་དང་༔ ཚ་མོ་བྲན་མོ་ཐོག་འཚེད་དང་༔ འོད་དང་རླུང་གི་འཚུབས་མ་འོང་༔ རྦད་པའི་རྟགས་དགྲ་ལ་འདི་ལྟར་འབྱུང་༔ ང་སྔགས་པ་འདིས་བཏང་ཟེར་བ་དང་༔ མིང་ནས་འབོད་དང་ཉལ་མི་སྟཻར༔ སྐྲ་ནས་འཐེན་དང་ངུ་བ་དང་༔ འོད་དང་འཚུབས་མས་ཁྱིམ་གང་དང་༔ དེ་ནས་བུད་མེད་གཅེར་བུ་ལ༔ ཁྲག་དང་ཐལ་བས་ལུས་བྱུགས་ནས༔ མཚན་མ་བསྒྲད་ཅིང་མཆེ་བ་གཉེར༔ གྲི་ཐོགས་གསོད་ལ་ཁད་པ་འབྱུང་༔ དེ་ལྟར་དགྲ་ལ་འབྱུང་བར་འགྱུར༔ ཞེས་བཀའ་སྩལ་ཏོ༔ ཤན་པ་སྲོག་སྒྲུབ་ནག་མོའི་རྒྱུད་ལས༔ རྟགས་ཀྱི་ལེའུ་སྟེ་བདུན་པའོ༔ དེ་ནས་འཁོར་གྱིས་ཡང་ཞུས་པ༔ ཆོ་འཕྲུལ་ཆེ་དང་རྡུགས་པ་ན༔ དེ་ལ་གནད་འབེབས་ཇི་ལྟར་བྱ༔ གསོད་བྱེད་ལྷ་མོས་བཀའ་སྩལ་པ༔ འཁུ་ན་བྱ་སེར་ཚིལ་བུ་བསྲེག༔ ཡི་དམ་ལྷ་ཡི་གདིང་ཡང་བསྐྱེད༔ རྡུགས་ཏེ་གོང་མས་རྟགས་མེད་ན༔ ཞག་བདུན་རྦད་སྔགས་འདི་བཟླ་འོ༔ མ་མ་རཀྨོ་རཀྨོ་མ་གཟིར་ནན༔ ཁམ་ཁུག་དྲོངས་ཆེ་གེ་མོའི་ཙིཏྟ་ལ་རྦད་སོད་ཡཱ༔ དེ་ལ་རྟགས་མེད་མི་སྲིད་དོ༔ དཀའ་ན་ཡིག་འབྲུའི་སྒྲོམས་སུ་གཞུག༔ དེ་བཟླས་གྲུབ་རྟགས་རང་ལ་རང་རྨུག་འདོད༔ རྡོ་རྒྱགས་མཚན་མ་སྟོན་པ་འབྱུང་༔ དེ་ནས་འོག་མ་བསྔགས་པར་བྱ༔ ཞེས་སོ༔ གནད་འབེབས་རྦད་པའི་ལེའུ་སྟེ་བརྒྱད་པའོ༔ འཁོར་གྱི་ཚོགས་ཀྱིས་ཡང་ཞུས་པ༔ རྟགས་རྫོགས་ལས་མཐའ་ཇི་ལྟར་བྱ༔

ཞེས་ཞུས་པས༔ གསོད་བྱེད་ལྷ་མོས་བཀའ་སྩལ་པ༔ རྟགས་རྫོགས་གཏོར་མ་དགྲ་ལ་འཕངས༔ ལིང་ག་རྩུབ་ཤིང་མེ་ལ་བསྲེག༔ ཐལ་བ་ལིང་ག་མནན་པར་བྱ༔ དེ་ལྟར་ལས་མཇུག་རྫོགས་བྱས་ན༔ ཚངས་པའི་ཚེ་དང་ལྡན་ན་ཡང་༔ ཉི་ཤུ་གཅིག་གི་ཁོངས་སུ་ནི༔ འགུམ་པར་འགྱུར་བར་ཐེ་ཚོམ་མེད༔ ཅེས་བཀའ་སྩལ་ཏོ༔ ལས་མཇུག་འཕང་སྲེག་མནན་པའི་ལེའུ་སྟེ་དགུ་པའོ༔ འཁོར་གྱི་ཚོགས་ཀྱིས་ཡང་ཞུས་པ༔ འདི་ལྟར་ཟབ་མོའི་སྲོག་སྒྲུབ་འདི༔ སྦ་འམ་ཀུན་ལ་སྤེལ་བར་བྱ༔ ཞེས་ཞུས་པས༔ གསོད་བྱེད་ལྷ་མོས་བཀའ་སྩལ་པ༔ ཀུན་ལ་སྤེལ་ན་འཇིག་རྟེན་ཕུང་༔ དེ་བས་འདི་ཉིད་སྦ་བར་བྱ༔ རྡོ་རྗེ་གདན་གྱི་བྱང་ཤར་དུ༔ དབང་བྱུག་རྟེན་གྱི་ནུབ་ཏུ་སྦོས༔ ཞེས་བཀའ་སྩལ་ཏོ༔ གཉེར་གཏད་པའི་ལེའུ་སྟེ་བཅུ་པའོ༔ དེ་སྐད་ཅེས་བཀའ་སྩལ་པས༔ མི་བསྲུན་ཤ་ཟའི་འཁོར་འབུམ་ཕྲག་བསམ་གྱིས་མི་ཁྱབ་པ་ཐམས་ཅད་ཐལ་མོ་སྦྱར་ཏེ་རྗེས་སུ་ཡི་རངས་ཏེ༔ ལྷ་མོས་གསུངས་པ་ལ་མངོན་པར་བསྟོད་དོ༔ རྗེས་སུ་ཡི་རངས་བའི་ལེའུ་སྟེ་བཅུ་གཅིག་པའོ༔ གསོད་བྱེད་ལྷ་མོའི་སྲོག་སྒྲུབ་ནག་མོའི་རྒྱུད་ཅེས་བྱ་བ་རྫོགས་སོ༔ ཟབ་རྒྱ༔ གཏེར་རྒྱ༔ གསང་རྒྱ༔ ས་མ་ཡ༔ རྒྱ་རྒྱ་རྒྱ༔ ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༦༽དྷཱཀྐི་སྙིང་ཏིག་གི་བཀའ་སྲུང་དཔལ་སྲོག་སྒྲུབ་ནག་མོའི་སྲོག་ལེན་སྤུ་གྲིའི་རྒྱུད། - PAGE 10 -- PAGE 9 -- PAGE 8 -