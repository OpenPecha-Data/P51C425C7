 ༄༅། །འཕགས་པ་འཇམ་དཔལ་གཞོན་ནུ་ལ་ བསྟོད་པ་བཞུགས།

རྒྱ་གར་སྐད་དུ། ཨཱརྱ་མཉྫུ་ཤྲཱི་ཀུ་མཱ་ར་སྟོད་ཏྲ་ན། བོད་སྐད་དུ། འཕགས་པ་འཇམ་དཔལ་གཞོན་ནུ་ལ་བསྟོད་པ། ངག་གི་དབང་པོ་ལ་ཕྱག་འཚལ་ལོ། །ཤིན་ཏུ་ཡིད་འོང་མགོན་པོ་འཇམ་པའི་དབྱངས། །ལྷ་བརྒྱའི་གཙུག་གི་པདྨས་ཞབས་མཆོད་ཅིང༌། །ཀུན་མཁྱེན་ཉི་ཟེར་གསལ་བའི་དབང་པོ་གང༌། །དེ་རིང་བདག་གི་པད་མཚོར་དགྱེས་པར་མཛོད། །ཞི་བའི་ནམ་མཁའ་རབ་ཏུ་ཡངས་པ་ལ། །སེང་གེ་མཆོག་དང་པདྨ་ཟླ་བའི་སྟེང༌། །འཇམ་དཔལ་གཞོན་ནུ་ཤིན་ཏུ་མཛེས་པའི་ སྐུ། །ཡིད་འོང་མཚན་དཔེས་མཛེས་ལ་ཕྱག་འཚལ་ལོ། །སྐྱོན་གྱིས་མ་གོས་པདྨ་རཱ་ག་འདྲ། །ཞལ་གཅིག་ཕྱག་གཉིས་ཨུཏྤལ་འགྱིང་བའི་སྟེང༌། །རལ་གྲི་པོ་ཏི་མུ་མེད་འོད་ཟེར་འཕྲོ། །རྡོ་རྗེ་སྐྱིལ་ཀྲུང་མཛད་ལ་ཕྱག་འཚལ་ལོ། །དབུ་རྒྱན་སྙན་ཆ་དོ་ཤལ་དཔུང་རྒྱན་སོགས། །རིན་ཆེན་རྒྱན་རྣམས་ཀུན་ནས་འཁྲོལ་བའི་སྐུ། ། ཟུར་ཕུད་ལྔ་ལྡན་དར་གྱི་ན་བཟའ་མཛེས། །སྙན་གོང་ཨུཏྤལ་འཕུར་ལ་ཕྱག་འཚལ་ལོ། །དེ་ཉིད་མདུན་གནས་པད་སྡོང་ཡངས་པའི་སྟེང༌། །སྟོན་ཀའི་ཟླ་བ་ཤིན་ཏུ་དྲི་མེད་ལ། །ཞི་བའི་ལྷ་མོ་ཤིན་ཏུ་མཛེས་པའི་སྐུ། །རིན་ཆེན་རྒྱན་རྣམས་རྫོགས་ལ་ཕྱག་འཚལ་ལོ། །ཨུཏྤལ་གཞོན་ནུ་ལྟ་བུའི་དབྱངས་ཅན་མཆོག ། ཞལ་གཅིག་ཕྱག་གཉིས་རལ་གྲི་པོ་སྟི་བསྣམས། །རྡོ་རྗེ་སྐྱིལ་ཀྲུང་རབ་ཏུ་ཞི་བའི་སྐུ། །འོད་ཟེར་དྲ་བ་འགྱེད་ལ་ཕྱག་འཚལ་ལོ། །ལྟ་བས་མི་ངོམས་ཡིད་འོང་ཐུགས་རྗེའི་ལྷ། །གཅིག་ཏུ་མ་ངེས་སྣང་ལ་རང་བཞིན་མེད། །རྒྱལ་བ་རྒྱལ་སྲས་མང་པོའི་སྤྲིན་འཕྲོ་བའི། །འཇམ་དཔལ་ཡབ་ཡུམ་སྣང་ལ་ཕྱག་འཚལ་ལོ། ། སྣ་ཚོགས་ནོར་བུའི་སྣང་བས་མི་བཟློག་པའི། །འོད་ཟེར་འཁྲུགས་པས་ཕྱོགས་རྣམས་སྣང་མཛད་ཅིང༌། །ཐུགས་རྗེའི་རྣམ་འཕྲུལ་མཐའ་ཡས་འགྱེད་པའི་ལྷ། ། གཏི་མུག་མུན་བྲལ་མཛད་ལ་ཕྱག་འཚལ་ལོ། །ཇི་སྙེད་ཇི་བཞིན་མཁྱེན་པའི་འོད་ཟེར་གྱིས། །མ་ལུས་འཇིག་རྟེན་ཁམས་ཀུན་སྣང་མཛད་ཅིང༌། །སྲིད་ནས་ཞི་བར་འགྲོ་བ་འདྲེན་པའི་ལྷ།

།ཐབས་མཁས་ཐུགས་རྗེ་མངའ་ལ་ཕྱག་འཚལ་ ལོ། །དེ་ལྟར་སྙན་ངག་མེ་ཏོག་སྙིམ་བཀང་ནས། །མགོན་ཁྱོད་བསྟོད་པའི་བསོད་ནམས་གང་ཡོད་དེས། ། འགྲོ་ཀུན་ཡིད་ཀྱི་མུན་པ་ཀུན་བསལ་ཏེ། །འཇམ་པའི་དཔལ་དུ་མྱུར་དུ་འགྲུབ་པར་མཛོད། །འཕགས་པ་འཇམ་དཔལ་གཞོན་ནུ་ལ་བསྟོད་པ་མིའམ་ཅིའི་དབྱངས་སྙན་ཅེས་བྱ་བ་མང་དུ་ཐོས་པའི་སྙན་དངགས་མཁན་དཔལ་ལྡན་བསམ་ཡས་པ་ཚུལ་ཁྲིམས་བློ་གྲོས་ཀྱིས་སྦྱར་བ་རྫོགས་སོ། ། དགེའོ།། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༤༽ བསྟོད་ཚོགས་ཀྱི་སྐོར། -PAGE 10--PAGE 9--PAGE 9-