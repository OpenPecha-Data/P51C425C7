༄༅། །སྙིང་ཐིག་གི་བདུད་རྩི་ཕྱག་མཆོད་བཞུགས་སོ༔

 རྩ་བ་གསུམ་ལ་ཕྱག་འཚལ་ལོ༔ ཚོགས་ཀྱི་འཁོར་ལོའི་ལག་མཆོད་བྱ་བ་ནི༔ ཐོད་པ་བདུད་རྩིས་བཀང་བ་མདུན་དུ་བཞག་ལ༔ སེམས་གསུམ་སྔོན་དུ་བཏང་ལ༔ གཡོན་པའི་སྲིན་ལག་གིས་ཆང་ལ་གཏུགས་ལ༔ གཡས་པའི་ལག་མཐིལ་དུ་ཆོས་སྐོར་དུ་མུ་ཁྱུད་གཉིས་ཀྱི་བར་ལ་པད་མ་འདབ་བཞི༔ ལྟེ་བ་ལ་རང་ངོས་ནས་ཆོས་འབྱུང་ཆོས་སྐོར་དུ་བྲི༔ དབུས་སུ་ཧྲཱི་མ་ཞེས་བརྗོད་ལ་ཐིགས་ལེ་གཉིས་བརྩེགས་བྱས་ལ་རྟ་ཕག་ཡབ་ཡུམ་དུ་ཀྲོང་བསྐྱེད༔ སོར་མོའི་ངོས་ནས་ཟླ་གམ་གསུམ་ལ་ཨོཾ་ཨཱཿཧཱུྃ་བརྗོད་ལ་ཐིག་ལེ་རེ་བྱ༔ དེ་སྐུ་གསུང་ཐུགས་ཀྱི་འཁོར་ལོ་ཀྲོང་བསྐྱེད༔ པད་འདབ་བཞི་ལ་རང་ངོས་ཤར་དུ་ར་ཧ་ཞེས་བརྗོད་ལ་ཐིག་ལེ་གཉིས་བརྩེགས༔ རྡོ་རྗེ་མཁའ་འགྲོ་ཡབ་ཡུམ་དུ་ཀྲོང་བསྐྱེད༔ ལྷོར་ཙ་རི་ཞེས་བརྗོད་ལ་ཐིག་ལེ་གཉིས་བརྩེགས་རིན་ཆེན་མཁའ་འགྲོ་ཡབ་ཡུམ་དུ་ཀྲོང་བསྐྱེད༔ ནུབ་ཏུ་ཧྲཱི་ནི་ཞེས་བརྗོད་པས་ཐིག་ལེ་གཉིས་བརྩེགས་པདྨ་མཁའ་འགྲོ་ཡབ་ཡུམ་དུ་ཀྲོང་བསྐྱེད༔ བྱང་དུ་ས་ཡ་ཞེས་བརྗོད་པས་ཐིག་ལེ་གཉིས་བརྩེགས་ལས་ཀྱི་མཁའ་འགྲོ་ཡབ་ཡུམ་དུ་ཀྲོང་བསྐྱེད༔ དེ་ནས་ཆང་གི་སྟེང་དུ་ཁ་སྦུབ་ལ་ཨོཾ་ཨཱཿཧཱུཾ་ཧྲཱི་མ་ཧ་རི་ནི་ས་ར་ཙ་ཧྲཱི་ཡ་ས་མ་ཡ་སྟཾ༔ ཞེས་བརྗོད་པས༔ ཡབ་ཡུམ་རྣམས་སྦྱོར་བ་མཛད་པའི་བྱང་སེམས་དཀར་དམར་བབས་པས་ཐོད་པའི་བདུད་རྩི་དང་འདྲེས་ནས་ཁ་དོག་དཀར་དམར་ལ་རོ་མཆོག་བརྒྱ་དང་ལྡན་པར་བསམས་ལ༔ དེ་ནས་ལག་པ་གཡས་གྱེན་ལ་བཏེག་ལ༔ གཡོན་པའི་སྲིན་ལག་གིས་ཐོད་པའི་བདུད་རྩི་བླངས་ལ༔ རང་གི་སྤྱི་གཙུག་གི་བླ་མ་ཡབ་ཡུམ༔ ཕྱག་མཐིལ་གྱི་གཙོ་བོ་ཡབ་ཡུམ༔ སྐུ་གསུང་ཐུགས་ཀྱི་འཁོར་ལོ་གསུམ༔ རིགས་བཞི་མཁའ་འགྲོ་ཡབ་ཡུམ་རྣམས་ལ་ཚར་རེ་འབུལ༔ ཞལ་དུ་ཐིམ་ནས་དགེས་ཏེ་གང་འདོད་ཀྱི་དངོས་གྲུབ་སྟེར་བར་བསམ་མོ༔ དེ་ནས་ཕྱག་མཐིལ་གཉིས་ཕུལ་ལ་གདོང་པ་ལ་ཕུལ་ཏེ་ལྷ་ཚོགས་རང་ལ་ཐིམ་པར་བསམ་རང་ལྷའི་ང་རྒྱལ་དང་ལྡན་པས་བདུད་རྩི་གསོལ༔ གཞན་དམ་ཚིག་གཅིག་པ་རྣམས་ལ་ཡང་སྦྱིན༔

འདི་ནི་རྩ་གསུམ་ཕྱི་ནང་གི་ཚོགས་མཆོད་ཅེས་བྱ་བ༔ ཨོ་རྒྱན་པདྨས་ཇོ་མོ་མཁར་ཆེན་བཟའ་མཚོ་རྒྱལ་ལ་གདམས་པའོ༔ ས་མ་ཡ༔ རྒྱ་རྒྱ་རྒྱ༔ ཁ་ཐཾ༔ སྙིང་ཐིག་གི་བདུད་རྩི་ཕྱག་མཆོད། PAGE - PAGE 95 -- PAGE 94 -