༄༅། །གཅུད་ཕུར་གསུམ་གྱི་རྒྱབ་ཡིག་གསང་བའི་མན་ངག་བཞུགས་སོ༔

 EMBED Photoshop.Image.7 \s ༔ ད་ནི་རྒྱ་མཚོ་ཨར་ལ་གཏད་པའི་དུམ་བུ་འོག་མའི་གབ་པ་རྣམས་མངོན་དུ་འབྱིན་པར་བྱེད་པའི་གནད་ཀྱི་ཡི་གེ་གསང་བ༔ རྒྱབ་བརྟེན་གསང་བར་བྱེད་པའི་གནད་བསྟན་པ་ནི༔ འདི་ལ་ནི་སློབ་དཔོན་གྱིས་ཡང་དག་པའི་གནད་གཉིས་ལས་གསུངས་ཏེ༔ དྲང་བའི་གནད་དང་ཐིག་ལེ་སྟོང་པའི་སྒྲོན་མ་རང་གི་ངོ་བོའི་གནད་གཉིས་ལས་མ་གསུངས་པས༔ འདིར་ཡང་གནད་ཀྱིས་མན་ངག་གསང་བ་གཉིས་ལས༔ དྲང་བའི་ཐབས་ཀྱི་གནད་ནི་གསུམ་སྟེ་ལུས་གནད་དངོས་ཀྱི་སྒྲོན་མ་གཏེམ་ཏེ་ཡང་དག་པའི་གནད ༔ ད་ལྟ་ཉིད་དུ་སྣང་བར་བསྟན་པ་དང་༔ གནད་རྩའི་གནད་ཀྱིས་སྒྲོན་མ་ཉིད་ཡུར་བར་དྲང་བ་དང་༔ ཡུལ་དང་དབང་པོའི་གནད་ཀྱིས་སྒྲོན་མ་ནམ་མཁའ་ལ་དབྱུང་བར་བྱ་བ་ཡིན་ནོ༔ དེ་ལ་སྐྱེས་བུ་དད་པ་དང་ལྡན་ཞིང་རང་བཞིན་རྫོགས་པ་ཆེན་པོའི་དོན་ལ་མོས་པ་ཞིག་གིས་སྔོན་དུ་རང་གི་བླ་མ་མཉེས་པར་བྱས་ནས༔ སྒྲོན་མ་ཨར་ལ་གཏད་པའི་གསང་ཆེན་གྱིས་མན་ངག་འདི་ནི་ཡང་ནས་ཡང་དུ་གྲས་ཐག་བཅད་ལ༔ འཇིག་རྟེན་འདིའི་ཞེན་པའི་བློ་ཐམས་ཅད་དོར་ལ་རང་བཞིན་གཉིས་སུ་མེད་པའི་དགོངས་པ་ལ་གནས་པར་བྱ་བའི་ཕྱིར༔ རང་གི་ཡུལ་རྐྱེན་གྱིས་མི་གནོད་པའི་དགོན་པར་སོང་ལ༔ གྲོགས་སྤངས་ལ་རང་གཅིག་པུར་གནས་པར་བྱའོ༔ དེ་ནས་དུམ་བུ་གོང་མའི་གནད་ཀྱི་ཡི་གེ་བསྟན་པ་ལྟར༔ ལུས་ངག་ཡིད་གསུམ་གྱི་གནད་རྣམས་བསྟུན་ལ༔ སྒྲོན་མ་བརྟེན་པའི་གནད་བྱ་སྟེ༔ གོང་ལྟར་ལུས་དལ་བར་གནས་པ་གནད་ཡིན་པས༔ ད་ནི་ལུས་འདུག་སྟངས་རིན་པོ་ཆེ་གནད་ཀྱི་མན་ངག་ཡིན་ཏེ༔ སྟན་བདེ་བའི་སྟེང་དུ་ལུས་དྲང་སྲོང་ལྟ་བུའི་འདུག་སྟངས་བྱ་བས་ཏེ༔ གྲུ་མོ་གཉིས་པུས་མོའི་སྟེང་དུ་བཞག་ལ༔ ལུས་ཀྱི་ཆ་བསྲངས་ལ་རང་གི་ལག་པ་གཡས་གཡོན་མཐེབ་མཛུབ་བཞི་ཡིས་མིག་གཉིས་ཀྱི་ཐ་མ་གཉིས་གཙིར་བས་སྒྲོན་མའི་སྣང་བ་འོད་ཀྱི་ཐིག་ལེ་རྨ་བྱའི་མདོངས་ཀྱི་རྣམ་པ་ལྟ་བུ་ཞིག་འཆར་ཏེ༔ དེ་ལ་རང་གི་ཤེས་པ་གཏད་ཅིང་ཉམས་སུ་བླངས་བ་ནི་ཉིན་མཚན་ཐུབ་བཞིའམ༔

དྲུག་ཏུ་བཅད་ལ་བསྒོམ་པར་བྱའོ༔ དེ་ལྟར་དུ་བྱས་པས་སྒྲོན་མ་ཉིད་ལ་སྣང་བར༔ སྣང་བ་འདི་ཀུན་ཀྱང་སེར་ལམ་ལམ་པའམ༔ དམར་ལམ་ལམ་པའམ༔ དཀར་ལམ་ལམ་པའམ། སྔོ་ལམ་ལམ་བའམ༔ རྩེར་རྩེར་དང་༔ ལྷང་ལྷང་པོར་སྣང་བ་དག་འབྱུང་བས་ཏེ༔ དེ་ནས་རང་གི་མཐེབ་མཛུབ་ཀྱི་རྩོལ་བ་གཏད་ཀྱང་༔ ཕྱི་རོལ་གྱི་ས་རྡོ་རི་བྲག་གི་སྣང་བ་འདི་ཉིད་མི་སྣང་བར་གོང་མའི་སྣང་བའི་རྣམ་པར་གྱུར་ནས་ཡུན་རིང་བར་སྣང་བ་དག་པ་འབྱུང་བ་ཡིན་ནོ༔ དེ་ཡང་༔ བདེ་དང་སྡུག་བསྔལ་རྒྱུ་མཐུན་ཞེས༔ འགྲོ་བའི་མགོན་པོ་སེམས་དཔས་གསུངས༔ ཞེས་པས༔ སྡུག་བསྔལ་མེད་པར་བདེ་བ་མི་འབྱུང་བས་བདེ་བའི་སྣ་སྡུག་བསྔལ་གྱིས་འཁྲིད་པར་བྱེད་པ་ཡིན༔ དེའི་ཕྱིར་ན་དང་པོ་མིག་མི་བདེ་བ་ལ་སོགས་པ་སྡུག་བསྔལ་བ་ཡིན་ལ༔ དེ་ལ་བརྟེན་ནས་བདེ་བ་ཉིད་རང་ལུགས་སུ་འཆར་བར་བྱེད་པ་ཡིན་ནོ༔ དེ་ནས་ལུས་ཀྱི་འདུག་སྟངས་གལ་ཆེ་སྟེ༔ རྒྱ་མདུད་ཀྱི་འདྲིལ་ལུགས་ནི་མིག་རབ་ཏུ་དྲིལ་ནས་ལྟ་བ་ཉིད་ཡིན་ནོ༔ མདའ་སྨྱུག་གི་སྲོང་ལུགས་ནི༔ ལུས་ཀྱི་ཆ་བསྲངས་བས་རྩ་མི་འཁྱོག་པར་དྲང་པོར་གནས༔ རྩ་མ་འཆུས་པས་ཡེ་ཤེས་ཟང་ཐལ་དུ་ཤར་བས་དགོངས་པ་ལ་སྐྱེ་འབྲི་མེད་པར་གནས་པའོ༔ དེའི་ཕྱིར་ན་ལུས་ཀྱི་དངོས་པོའི་གནད་འདི་གལ་ཆེ་ཞེས་ཏེ༔ ལུས་ལ་རིག་པའི་སྒྲོན་མ་བརྟེན་ནས་ཡོད་པའི་གནད་ཀྱིས༔ རིག་པའི་ཁྱིམ་གཞོམ་ཞེས་བྱ་སྟེ༔ སའི་གནད་ཀྱི་དྲང་པོའི་ཐབས་ཀྱིས་སྒྲོན་མ་ཉིད་ཡུར་བར་དྲོང་བ་ནི༔ ཕུག་གཏིབ་པའི་གནད་དང་༔ ལམ་བསྒྱུར་བའི་གནད་དང་༔ སྲང་དགག་པའི་གནད་དང་༔ འཕྲང་སྒུག་པའི་གནད་རྣམས་ཀྱིས་བསྟན་པ་ཡིན་ནོ༔ ཕུག་གཏིབས་པའི་གནད་ནི་མིག་སྟེང་འོག་གཉིས་གཏིམས་པའི་ཐབས་ཀྱིས་སྣང་བ་མ་དག་པ་རྣམས་དག་པར་བྱེད་པ་ཡིན༔ ལམ་བསྒྱུར་བ་ནི་ཁ་སྣའི་རླུང་བསྡམས་ཏེ༔ ལུས་དྲག་ཏུ་གཅུད་པས་འོད་དམར་པོ་མེ་སྟག་གི་རྣམ་པ་ལྟ་བུར་སྤྲོས་ཏེ༔ འདིས་ནི་ཤེས་རབ་ཀྱི་རྩལ་འབྱིན་པར་བྱེད་པའོ༔

སྲང་དགག་པའི་གནད་ནི་རླུང་བཏེག་པ་སྒོར་སྦས་ཏེ་མགྲིན་པ་ཅུང་ཙམ་དགུག་ལ༔ མཐེ་བོང་ཤིན་ཏུ་དྲག་བསྒྲིམ༔ སྣར་སུག་པའི་རླངས་སམ་བྱེ་མ་བཏབ་ན༔ སྣང་བ་ཐམས་ཅད་ཡེ་ཤེས་ཀྱི་སྐར་མའི་རྣམ་པར་ཤར་ནས༔ ས་རྡོའི་སྣང་བ་འདི་དགག་པར་ངེས་པ་ཡིན་ནོ༔ དེའི་ཕྱིར༔ ཡེ་ཤེས་སྐར་མ་ལམ་མེ་བ༔ ཅེས་གསུངས་སོ༔ འཕྲང་སྒུག་པ་ནི་མིག་གི་ཐ་མ་གཉིས༔ མཐེབ་མཛུབ་ཀྱིས་གཏིམས་པས་སྒྲོན་མ་དངོས་སུ་འཆར་བར་བྱེད་པ་ཡིན་ནོ༔ འདི་ལྟར་དུ་ནི་ཉིན་མཚན་དུ་བསྒོམས་པས་འདི་ཉིད་དང་མ་བྲལ་བར་ཉམས་སུ་བླངས་པས༔ སྣང་ཆ་སྣ་ཚོགས་པར་འཆར་བས་ངེས་སོ༔ མིག་མ་བདེ་བ་དང་ཐུན་གྱི་མཚམས་རྣམས་སུ་གོང་དུ་གཏིམས་པའི་དུས་ཀྱི་སྒྲོན་མ་ལ་ཡིད་གཏད་ཅིང་ཉམས་སུ་བླངས་པས་དོན་འགྲུབ་པ་ཡིན་ནོ ༔ ཡུལ་དང་དབང་པོའི་གནད་ཀྱིས་དྲང་བའི་ཐབས་ནི༔ གོང་ལྟར་ལུས་ཀྱི་འདུག་སྟངས་ཀྱིས་གནད་དྲངས་ལ༔ ནམ་མཁའ་སྤྲིན་དང་བྲལ་བའི་དུས་སུ་ཁ་ལྷོ་ཕྱོགས་སུ་བལྟས་ལ༔ གཏད་པའི་འབེན་ཅི་ཡང་རུང་བ་ ཞ ིག་ལ་གཏད་ལ༔ མིག་གི་མཐའ་གཉིས་གཏིམས་ལ༔ དབུས་ཀྱི་འབེན་ལ་ལྟ༔ སྒྲོན་མ་ཉིད་ལ་མི་གཏད་པར་སྣང་བ་ཉིད་ལ་ལྟའོ༔ དེ་ནས་སྣང་བ་ཤར་བའམ༔ སེར་བ་ལ་སོགས་པར་གྱུར་ནས་ས་རྡོ་མི་སྣང་བ་དག་འོང་༔ དེ་ནས་མིག་སྟེམས་པ་དང་བྲལ་ཀྱང་འོང་སྟེ༔ དེ་ལ་གཏད་ཅིང་ལྟ་ཡང་༔ ལྟ་ཙ་ན་གཏིམས༔ དེ་ཉིད་ལ་བལྟས་པས༔ རབ་འབྲིང་ཐ་མའི་བྱེ་བྲག་གིས༔ ཉི་མ་བཅུ་གཅིག་དང་༔ ཉེར་གཅིག་དང་༔ སུམ་ཅུ་རྩ་ལྔས་བར་མ་ཆད་པར་བྱས་ནས་ས་རྡོ་ལ་སོགས་དངོས་པོའི་སྣང་བ་འགགས་ཏེ༔ སྲིད་པའི་བར་དོའི་སྣང་བ་ལྟ་བུ་ལ་སྤྱོད་པར་ངེས་པ་ཡིན་ནོ༔ དྲང་ཐབས་གསུམ་གྱི་གནད་བསྟན་པའོ༔ སྒྲོན་མའི་ཐིག་ལེ་སྟོང་པའི་གནད་ནི༔ དེ་ལྟར་སྣང་བ་འགགས་པའི་དུས་ཀྱི་ཚེ༔ སྒྲོན་མ་ཉིད་ལ་གཏད་ཅིང་ཉམས་སུ་བླངས་པས༔ ལོ་ལྔ་དང་༔ བདུན་དང་༔ བཅུ་གཅིག་ན་ཡེ་ཤེས་ལྔའི་སྣང་བ་རྣམ་པར་དག་པ་འབྱུང་བར་ངེས་ཏེ༔ རང་བཞིན་རྣམ་པར་དག་པའི་ཆོས་ཉིད་ཀྱི་བར་དོ་ལྟ་བུའི་སྣང་བ་ལ་ལོངས་སྤྱོད་པར་ངེས་སོ༔

གནད་ཀྱི་མན་ངག་དེ་ལྟ་བུ་དང་བསྟུན་པས་རྣལ་འབྱོར་པའི་དོན་འགྲུབ་པ་ཡིན་ནོ༔ རྒྱ་མཚོ་ཨར་ལ་གཏད་པའི་རྒྱབ་བརྟེན་གྱི་ཡི་གེ་དམ་པ༔ གསང་བའི་གབ་ཡིག་ནག་པོ༔ གནད་རྣམས་བསྡུས་པའི་སྒྲོན་མ༔ མཁས་པ་བྱེ་མ་ལ་མུ་དྲས་མཛད་པ་རྫོགས་སོ༔ ཨྠིྀ༔ རྒྱ་རྒྱ་རྒྱ༔ འདི་མེད་གཞན་ལ་སྤྱོད་པའི་སྒོམ་ཆེན་ཡི་རེ་ཆད༔ དེ་ཡི་ཕྱིར་ན་གསང་བའི་རྒྱབ་ཡིག་གཅེས༔ ལས་ཅན་དེ་དང་འཕྲད་པར་ཤོག༔ ས་མ་ཡཱ༔ སྔགས་ཀྱི་སྲུང་མས་སྲུངས་ཤིག༔ བཀའ་འདིའི་བྱ་ར་གྱིས་ཤིག༔ སརྦ་མངྒ་ལཾ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༤༽གཅུད་ཕུར་གསུམ་གྱི་རྒྱབ་ཡིག་གསང་བའི་མན་ངག -PAGE 48--PAGE 49--PAGE 47-