༄༅། །མཐར་ཐུག་ཡིད་བཞིན་སྙིང་པོ་བཞུགས་སོ། །

རིམ་གསུམ་བརྒྱུད་པ་མཁའ་འགྲོར་བཅས། །ཨོ་རྒྱན་རྒྱལ་ལ་ཕྱག་འཚལ་ཏེ། །མཐར་ཐུག་ཡིད་བཞིན་སྙིང་པོའི་མཆོག །འགྲོ་ལ་ཕན་པའི་དོན་དུ་བྲི། །གང་གི་ཚེ་གྲོང་ཁྱེར་པདྨ་ཅན་ན། ཁྱེའུ་སྣང་བ་དམ་པ་གནས་པ་ལ་ལྟོས་ཤིག །ཞེས་ཐོས་པའི་དོན་ཉམས་སུ་ལེན་པ་ནི། རྐྱེན་ཐོག་ཏུ་ཐུག་ཕྲད་དུ་བཏང་བས། རྗེས་མེད་རང་གསལ་དུ་གྲོལ་ནས། ངང་དྭངས་རྙོག་པ་དང་བྲལ་བས། ཡི་བདེ་ཆོས་ཉིད་དུ་འཆར་བའི་གནད་ལ་རྣམ་པ་བརྒྱད་ལས། དང་པོ་གནས་ལུགས་ཐུག་ཕྲད་དུ་གྲོལ་བ་ནི། སེམས་ལས་འདས་པའི་ཡེ་ཤེས་རང་ཤར་གྱི་དགོངས་པ་འཕྲོ་གནས་གང་གི་ཚེ་ནའང་ཡོད་ལ། ངོས་མ་ཟིན་པ་ཉིད་བཙན་ཐབས་སུ་གཟུང་བ་ནི། སེམས་འཆར་རམ་གནས་དུས་རང་ངོ་ལ་ཅེར་གྱིས་བལྟས་པས། འཕྲོ་གནས་གང་ཡང་མ་ཡིན་པའི་རིག་པ་གསལ་དྭངས་ཕྱེད་པ་རྗེན་ལ་བུད་ནས། ཨ་ཕྱེས་སེ་ཕྱམ་གདལ་ལེ་བ་ཡིན་མིན་གྱིས་རྩིས་གདབ་དང་བྲལ་བ་ཟང་ཐལ་དུ་ཤར་བ་ངོས་ཟིན་ནས། དེའི་ངོ་བོ་ལ་མ་ཡེངས་པར་བྱས་པས། ཀུན་རྟོག་དབྱིངས་སུ་ནུབ་པའི་ཆོས་སྐུ་རང་ཤར་ཞེས་བྱའོ། ། གཉིས་པ་ཉམས་སྣང་ཐུག་ཕྲད་དུ་གྲོལ་བ་ནི། དེ་ཉིད་གོམས་པ་ལས་བདེ་བ། གསལ་བ། མི་རྟོག་པ། བསམ་མི་ཁྱབ་པའི་ཉམས་ཤར་དུས། ཆགས་ཞེན་གྱི་འཁྲིས་ཡོད་པས་ཉམས་དེའི་ངོ་བོ་ལ་སྔ་མ་ལྟར་ཅེར་གྱིས་བལྟས་པས། མཐར་འཛིན་གྱི་ཤེས་པ་དང་བྲལ་བར་མཐོང་སྟེ། དེ་ཉིད་ངོས་བཟུང་བས་རློམ་སེམས་དང་དགག་སྒྲུབ་ཀྱི་ཞེན་འཛིན་གྲོལ་ལོ། །གསུམ་པ་རྐྱེན་ངན་ཐུག་ཕྲད་དུ་གྲོལ་བ་ནི། དེའི་ཚེ་ལས་ངན་འདག་པའི་ལྷོངས་སུ་ཕྱི་ཡུལ་གྱི་རྐྱེན་ངན་བརྩེགས་མར་འཆར་ཏེ། བརྡུངས་འཕྲོག་རྐུ་བརླག་གཏམ་ངན་ལ་སོགས་པ་དང༌། མི་འདོད་པ་སྣ་ཚོགས་འབྱུང་ཡང༌། གཟེ་རེ་སྔོན་བས་ཆེ་བ་འཆར་དུས་རྐྱེན་ངན་ལ་ཟུག་གཟེར་རིམ་གྱིས་ཤར་བས་ཤེས་པ་རྩལ་རྫོགས་པ་དེ་ཉིད་ལ་ཅེར་གྱིས་ཁ་ནང་དུ་བལྟས་པས། སྐད་ཅིག་དེ་ཉིད་ལ་རང་ཞི་ནས་སྟོང་གསལ་རང་བྱུང་གི་ཡེ་ཤེས་གསལ་དག་ཆེན་པོར་འཆར་རོ།

།བཞི་པ་ཡུལ་སྣང་ཐུག་འཕྲད་དུ་གྲོལ་བ་ནི། རིག་འགའ་ཡུལ་ལྔའི་འདོད་པ་ལ་སེམས་ཡེངས་དུས་ཡུལ་ཐོག་དེར་ཤེས་པ་ཧུར་ཕྱུང་ལ་ཅེར་གྱིས་བལྟས་པས། རང་གསལ་སྒྲིབ་གཡོགས་མེད་པར་འཆར་ཏེ། ཡུལ་དྲུག་ཆོས་ཉིད་དུ་གྲོལ་བ་ཞེས་བྱའོ། །ལྔ་པ་ན་ཚ་ཐུག་ཕྲད་དུ་གྲོལ་བ་ནི། དེ་ཡང་སྔར་བས་ནད་མང་བ་ལྟ་བུ་བྱུང་དུས། ནད་ཀྱི་ཟུག་ལྷང་ལྷང་པོ་དེ་ཀ་དགེ་སྦྱོར་གྱི་མཐིལ་དུ་བྱས་ཏེ། ཟུག་གི་ཤེས་པ་དེ་ལ་ཅེར་རེ་བལྟས་པས་ན་རྒྱུ་དང་ན་མཁན་གང་ཡང་མེད་པར་རྗེན་ཁྲེས་སེ་འཆར་བས་དེ་ཉིད་ངོས་གཟུང་ངོ༌། །དྲུག་པ་འདྲེ་གདོན་ཐུག་ཕྲད་དུ་གྲོལ་བ་ནི། དེ་དུས་བགེགས་རྣམས་མི་བཟོད་པས་ཆོ་འཕྲུལ་སྟོན་ཏེ། ཆོ་འཕྲུལ་གང་བྱུང་བ་དེའི་ངོ་བོ་ངོས་གཟུང་ལ་བལྟས་པས། འཇིགས་མཁན་དང་འཇིགས་ཡུལ་ཐུག་ཕྲད་ལ་གྲོལ་ནས་འཇིགས་སྔངས་ཆོས་ཉིད་ཀྱི་འཁོར་ལོར་ཤར་བའོ། ། བདུན་པ་དུག་ལྔ་ཐུག་ཕྲད་དུ་གྲོལ་བ་ནི། འདོད་ཆགས་ལ་སོགས་པའི་རྟོག་པ་རིམ་གྱིས་སྐྱེས་པ་ན་རྩལ་རྫོགས་རྟིང་ངོས་གཟུང་སྟེ། དེ་ཐོག་ཏུ་ཅེ་རེ་ཧུར་ཕྱུང་ནས་བལྟས་པས་ཉོན་མོངས་པའི་རྣམ་རྟོག་ཡེ་ཤེས་སུ་ཤར་ཏེ་སྔར་བས་བདེ་གསལ་དྭངས་ཕྱེད་པ་མི་རྟོག་པའི་ངར་དང་བཅས་པ་འཆར་རོ། །བརྒྱད་པ་འཆི་རྟོག་ཐུག་ཕྲད་དུ་གྲོལ་བ་ནི། དེ་དུས་སྐབས་སུ་ཐེ་ཚོམ་སྣ་ཚོགས་པ་ཆོས་དང་རང་གི་སྒོམ་ལ་འཆར་ཞིང་འཆི་བའི་འཇིགས་པའི་རྟོག་པ་འཆར་བས་ཐེ་ཚོམ་ལ་ཕྱི་ནང་གི་ཡུལ་སེམས་ཐེ་ཚོམ་གྱི་རྟོག་པ་དང་བཅས་པ་ལ་ཅེར་གྱིས་བལྟས་པས། གཞི་མེད་ནམ་མཁའ་ལྟ་བུར་མཐོང་ནས། གང་ལའང་ཐེ་ཚོམ་མི་བྱ་སྟེ། གཞི་མེད་རྩ་བྲལ་དུ་རྟོགས་པས་སེལ་ལ། འཆི་རྟོག་གི་ངོ་བོ་ལ་ཅེ་རེ་བལྟས་པས་རྗེས་མེད་རང་གསལ་སྟོང་པར་མཐོང་ཞིང་ལུས་རྡུལ་ཕྲན་ཆ་མེད་པར་འདོར་ཡང་རིག་པ་དངོས་མེད་རང་གསལ་ལ་འཆི་རྒྱུ་མེད་ལ། རིག་པའི་ངོ་བོ་ལ་བལྟས་པས། སྐྱེ་ཤི་གཞི་བྲལ་ཆེན་པོར་མཐོང་སྟེ། འཆི་མེད་གཉུག་མའི་ཡེ་ཤེས་མཐོང་ནས།

འཆི་བས་མི་འཇིགས་པའི་གདེང་ཆེན་པོ་རྙེད་ པའོ། །དེ་དག་གིས་གང་ཟག་གཅིག་གི་ལམ་གྱི་ཆ་རྐྱེན་རྫོགས་པ་ཡིན་ནོ། ། རང་བྱུང་རིག་པ་རྒྱ་ཡན་ཕྱོགས་མེད་ལ། །སེམས་ཀྱི་ཆར་བཟུང་མདུད་པ་ཤིག་ལ་ཐོང༌། །དགེ་བས་འགྲོ་ཀུན་གདོད་ནས་བྱང་ཆུབ་ཆེ། །ལྷུན་ཉམས་ཡངས་པ་ཆེན་པོའི་གནས་ཐོབ་ཤོག །མཐར་ཐུག་ཡིད་བཞིན་སྙིང་པོ་ཞེས་བྱ་བ་ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། དགེའོ། །དགེའོ། །དགེའོ།། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༡༠༽མཐར་ཐུག་ཡིད་བཞིན་སྙིང་པོ། - PAGE 168 -- PAGE 169 -- PAGE 167 -