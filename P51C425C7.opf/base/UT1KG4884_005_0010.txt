༄༅། །ཐོད་རྒལ་ཁྱད་པར་དབང་ལྔ་བཞུགས་པ་ལགས་སོ༔ རང་རིག་ཀུན་ཏུ་བཟང་པོ་ལ་ཕྱག་འཚལ་ལོ༔ སྐལ་ལྡན་གདུལ་བྱར་གྱུར་པ་ལ༔ སྤྲོས་བཅས་བུམ་པའི་དབང་དག་གིས༔ ཐུན་མོང་ལས་

སྨིན་པར་བྱ་བའི་ཕྱིར་ དང་པོ་ལ་བསྐུར༔ ལས་ཅན་གཅིག་གཉིས་གསུམ ་ དེ་ བཞི་ ལས་མང་དུ་མི་རུང ་ལ༔ གསུམ་པའི་དབང་ཉིད་ ཆགས་ཅན་དོན་དུུ་བསྐུར་བྱ་སྟེ༔ དབང་ཁྲིད་སོ་སོར་ གསུམ་ཀ་ལ་རྟགས་ཐོན་ནས་ ཉམས་རྙེད་ནས༔ སྐལ་ལྡན ་ཁྱད་པར་ཅན་ སྙིང་དང་མིག་འདྲ་ལ༔ ཀུན་ཏུ་སྤྲོས་པ་མེད་པའི་དབང་༔ མངོན་སུམ་རང་ཐོག་དབབ་ཕྱིར་བསྐུར༔ རང་ལུས་དྲི་མེད་གཞལ་ཡས་སུ༔ སྨིན་བྱེད་ལྔ་ཡི་དབང་བསྐུར་བྱ༔ སྤྱི་གཙུག་སྙིང་ཁ་མགྲིན་པ་དང་༔ ལྟེ་བ་གསང་གནས་ལྔ་རུུ་འོ༔ ཡེ་ཤེས་ལྔ་ཡི་དཀྱིལ་འཁོར་ནི༔ དཀར་དམར་མཐིང་སེར་ལྗང་བ་ཡི༔ འདབ་བཞི་ཡེ་ཤེས་མུ་ཁྱུད་ཅན༔ སོ་སོའི་ཁ་དོག་གསལ་དཀྱིལ་དུ༔ ཡེ་ཤེས་ལྔ་ནི་གསལ་བྱས་ཏེ༔ སྤྱི་བོའི་ད་ལར་ཨོཾ་དཀར་བསྒོམ༔ འོད་འཕྲོས་རང་ལུས་ཨོཾ་དུ་གྱུར༔ ཨོཾ་ལས་འོད་ཚོགས་ཨོཾ་འཕྲོས་པས༔ སྣང་སྲིད་ཐམས་ཅད་ཨོཾ་དུ་གྱུར༔ བདག་གཞན་ལུས་སྒྲིབ་ཀུན་དག་བསམ༔ ཚོགས་གཏོར་མཆོད་རོལ་ཨོཾ་ཉིད་བཟླས༔ ལུས་ཀྱི་དྲི་མ་ཀུན་དག་ནས༔ སངས་རྒྱས་སྐུ་ཡི་དབང་རྣམས་ཐོབ༔ མགྲིན་པའི་དཀྱིལ་འཁོར་ཨཱ་྄དམར་བསྒོམ༔ འོད་འཕྲོས་རང་ལུས་ཨཱ་རུ་གྱུར༔ ཨཱ་ལས་འོད་ཚོགས་ཨཱ་འཕྲོས་པས༔ སྣང་སྲིད་ཐམས་ཅད་ཨཱ་རུ་གྱུར༔ བདག་གཞན་ངག་སྒྲིབ་ཀུན་དག་བསམ༔ གཏོར་ཚོགས་མཆོད་ ཤ་ལྔ་བ དུད་རྩི་ལ་སོགས རོལ་ཨཱ་ཉིད་བཟླས༔ ངག་གི་སྒྲིབ་པ་ཀུན་དག་ནས༔ སངས་རྒྱས་གསུང་གི་དབང་ཐོབ་བསམ༔ སྙིང་ཁའི་དཀྱིལ་འཁོར་ཧཱུྃ་མཐིང་བསྒོམ༔ འོད་འཕྲོས་རང་ལུས་ཧཱུྃ་དུ་གྱུར༔ ཧཱུྃ་ལས་འོད་ཚོགས་ཧཱུྃ་འཕྲོས་པས༔ སྣང་སྲིད་ཐམས་ཅད་ཧཱུྃ་དུ་གྱུར༔ བདག་གཞན་ཡིད་སྒྲིབ་ཀུན་དག་བསམ༔ ཚོགས་གཏོར་མཆོད་ ཡབ་ཡུམ་བདེ་བས་ རོལ་ཧཱུྃ་ཉིད་བཟླས༔ ཡིད་ཀྱི་སྒྲིབ་པ་ཀུན་དག་ནས༔ སངས་རྒྱས་ཐུགས་ཀྱི་དབང་རྣམས་ཐོབ༔ ལྟེ་བའི་ད་ལར་ཏྲཱཾ་སེར་བསྒོམ༔ འོད་འཕྲོས་རང་ལུས་ཏྲཱཾ་དུ་གྱུར༔ ཏྲཱཾ་ལས་འོད་ཚོགས་ཏྲཱཾ་འཕྲོས་པས༔ སྣང་སྲིད་ཐམས་ཅད་ཏྲཱཾ་དུ་གྱུར༔ བདག་གཞན་ང་རྒྱལ་ཀུན་དག་བསམ༔

ཚོགས་གཏོར་མཆོད་རོལ་ཏྲཱཾ་ཉིད་བཟླས༔ ང་རྒྱལ་སྒྲིབ་པ་ཀུན་དག་ནས༔ སངས་རྒྱས་ཡོན་ཏན་དབང་རྣམས་ཐོབ༔ གསང་བའི་ད་ལར་ཕཊ་ལྗང་བསྒོམ༔ འོད་འཕྲོས་རང་ལུས་ཕཊ་དུ་གྱུར༔ ཕཊ་ལས་འོད་ཚོགས་ཕཊ་འཕྲོས་པས༔ སྣང་སྲིད་ཐམས་ཅད་ཕཊ་དུ་གྱུར༔ བདག་གཞན་ཕྲག་དོག་ཀུན་དག་བསམ༔ ཚོགས་གཏོར་མཆོད་རོལ་ཕཊ་ཉིད་བཟླས༔ ཕྲག་དོག་སྒྲིབ་པ་ཀུན་དག་ནས༔ སངས་རྒྱས་ཕྲིན་ལས་དབང་རྣམས་ཐོབ༔ ཀློང་གསལ་ཉི་མའི་རྒྱུད་དག་ལས༔ སྤྲོས་བཅས་དབང་རྣམས་རྫོགས་བྱས་ནས༔ ཁྱད་པར་རིག་པའི་དབང་ལྔ་བསྐུར༔ དེ་ནས་མངོན་སུམ་རང་ཐོག་དབབ༔ ལྷུན་གྲུབ་རིག་པའི་རྩལ་དབང་བསྐུར༔ ཞེས་པས༔ རིག་པའི་དབང་ལྔ་བསྐུར་རྗེས་སུ༔ མངོན་སུམ་རྩལ་དབང་བསྐུར་བ་ནི༔ རྐྱེན་བྲལ་དངས་མཐོ་དབེན་ས་རུ༔ ཟེར་གཉིས་དུས་སུ་མཆོད་པ་བཤམ༔ གསོལ་བ་མཆི་མ་འབྱུང་བ་གདབ༔ གན་རྐྱལ་ཟིམ་བུས་སཱུརྱ་བལྟ༔ ཐིག་ལེ་འཇའ་ཚོན་ལུག་རྒྱུད་འབྱུང་༔ ཡང་ན་ཙོག་པུའི་འདུག་སྟངས་ཀྱིས༔ དབབ་ཟློག་ཟུར་ལ་མནན་པས་འབྱུང་༔ དེ་ནི་ཀུན་བཟང་རིག་པའི་དབང་༔ དེ་ལས་བྲལ་བར་མི་བྱའོ༔ ལྷག་མེད་ཀུན་བཟང་ཉིད་དུ་འགྱུར༔ ཁྱད་པར་རྩལ་དབང་རིམ་པའི་གནད༔ མངོན་སུམ་རང་ཐོག་དབབ་པ་ནི༔ ཐུགས་ཀྱི་སྲས་དང་འཕྲད་པར་ཤོག༔ ས་མ་ཡཱ༔ རྒྱ་རྒྱ་རྒྱ༔ ཨྠིྀ༔ དགེའོ༔ ༄༅། །ངོ་འཕྲོད་ནས་སྤྲོ་བ་བསྐྱེད་པར་ཆོས་བཤད་བཞུགས་སོ༔ མ་ཧཱ་གུ་རུ་ན་མོ་ཧཱུྃ༔ བླ་མས་རིགས་ཀྱི་བུུ་ལ་མངོན་སུམ་གྱི་ངོ་སྤྲད་ནས་འདི་སྐད་སྤྲོ་བ་བསྐྱེད་པར་བྱའོ༔ འོ་རིགས་ཀྱི་བུ་འདི་ལྟར་མཐོང་བ་འདི་རང་བྱུང་གི་རིག་པ་ཐིག་ལེ་ཉག་གཅིག༔ ཆོས་ཉིད་མངོན་སུམ་གྱི་སྣང་བ་ཞེས་བྱ་བ་ཡིན་ནོ༔ སངས་རྒྱས་དང་༔ རིགས་ལྔ༔ བྷོ་དྷི་ས་ཏྭ༔ བླ་མ༔ ཡི་དམ༔ ཌཱཀྐི་ཐམས་ཅད་ཞལ་མངོན་སུམ་དུ་མཇལ་བ་ཞེས་བྱའོ༔ སྐུ་གསུམ་ཡེ་ཤེས་ལྔ་མངོན་དུ་གྱུར་པ་ཞེས་བྱའོ༔ ལས་དང་བག་ཆགས་དང་སྡིག་སྒྲིབ་མ་རིག་པ་ཐམས་ཅད་ཟད་པ་ཞེས་བྱའོ༔ ཉོན་མོངས་པ་ཆོས་ཉིད་དུ་ཤར་བ་ཞེས་བྱའོ༔ ལས་དང་སྐལ་བར་ལྡན་པ་ཞེས་བྱའོ༔

བསོད་ནམས་ཀྱི་ཚོགས་རྫོགས་པ་ཞེས་བྱའོ༔ སངས་རྒྱས་ཐམས་ཅད་ཀྱི་དབང་དུས་གཅིག་ལ་ཐོབ་པ་ཞེས་བྱའོ༔ དེ་ཡང་འོད་མཐིང་ཁར་གསལ་བས་རྣམ་པར་སྣང་མཛད་ཀྱི་ཞལ་མཐོང་༔ ཉོན་མོངས་པ་གཏི་མུག་དག་ཆོས་ཀྱི་དབྱིངས་ཀྱི་ཡེ་ཤེས་མངོན་དུ་གྱུར༔ དེ་བཞིན་རིགས་ལྔའི་ཁ་དོག་ཉོན་མོངས་པ་དག་ཚུལ༔ ཡེ་ཤེས་ཐོབ་ཚུལ་བཤད་དོ༔ འོ་དུས་དེ་རིང་ནས་སངས་རྒྱས་ཀུན་ཏུ་བཟང་པོ་དང་༔ རིགས་ལྔའི་སངས་རྒྱས་དང་ཁྱོད་ལ་ཁྱད་རྡུལ་ཙམ་ཡང་མེད་དོ༔ ཞེས་བསྔགས་པ་བརྗོད་པར་བྱའོ༔ཨྠིྀ༔ ༄༅༔ ཡང་འདི་སྐད་ཅེས་སྤྲོ་བ་བསྐྱེད་པར་བྱའོ༔ འོད་འདི་ལྟར་མཐོང་བ་ནི་མཁའ་འགྲོ་ལྔའི་ཞལ་དངོས་སུ་མཐོང་བ་ཞེས་ཀྱང་བྱའོ༔ དེ་ཡང་འོད་མཐིང་ཁ་གསལ་བས་སངས་རྒྱས་ཌཱཀྐིའི་ཞལ་མཐོང་༔ ཉོན་མོངས་པ་གཏི་མུག་དག༔ འོད་དཀར་པོ་མཐོང་བས་རྡོ་རྗེ་མཁའ་འགྲོའི་ཞལ་མཐོང་ཉོན་མོངས་པ་ཞེ་སྡང་དག༔ འོད་སེར་པོ་མཐོང་བས་རིན་ཆེན་མཁའ་འགྲོའི་ཞལ་མཐོང་ཉོན་མོངས་པ་ང་རྒྱལ་དག༔ འོད་དམར་པོ་མཐོང་བས་པདྨ་མཁའ་འགྲོའི་ཞལ་མཐོང་ཉོན་མོངས་པ་འདོད་ཆགས་དག༔ འོད་ལྗང་ཁུ་གསལ་བས་ལས་ཀྱི་ཌཱཀྐིའི་ཞལ་མཐོང་ཉོན་མོངས་པ་ཕྲག་དོག་དག་པའོ༔ ཡེ་ཤེས་ཀྱི་སྣང་བ་མཐོང་བ་ཞེས་བྱ་སྟེ༔ འཁོར་བ་དང་རྒྱབ་གྱེས་པ་ཞེས་བྱའོ༔ དུག་ལྔ་ཡེ་ཤེས་སུ་ཤར་བའོ༔ ཉོན་མོངས་པ་མ་སྤངས་གནས་སུ་དག་པའོ༔ ལྷུན་གྲུབ་རིག་པའི་རྩལ་དབང་ཐོབ་པ་ཞེས་བྱའོ༔ ཞེས་བསྔགས་པ་བརྗོད་པར་བྱའོ༔ ས་མ་ཡཱ༔ རྒྱ་རྒྱ་རྒྱ༔ ཨྠིྀ༔ ཁ་ཐཾ༔ དགེའོ༔ ༄༅། །པྲ་ཁྲིད་ཆོས་ཐུན་ཁྲིད་ཀྱི་ཞག་གྲངས་བཞུགས་སོ༔ ༔ སྐུ་གསུམ་འདུ་འབྲལ་མེད་ལ་ཕྱག་འཚལ་ལོ༔ གསང་ཆེན་གནད་ཀྱི་གལ་མདོ༔ མངོན་སུམ་གནད་ཀྱི་མན་ངག༔ གཅེར་མཐོང་རིག་པའི་ལྕགས་ཀྱུ༔ སྐུ་གསུམ་ལམ་ཁྲིད་ཀྱི་ལག་ལེན༔ པྲ་ཁྲིད་དུ་བསྟན་པ་ནི༔ སྔོན་འགྲོ༔ དངོས་གཞི༔ རྗེས་གསུམ་ལས༔ དང་པོ་སྔོན་འགྲོ་ནི་གཉིས་ལས༔ དང་པོ་སྔོན་འགྲོའི་སྔོན་འགྲོ་རྣམ་པ་བརྒྱད་ལས༔ དང་པོ་ཆོས་འདི་སྟོན་དུ་རུང་བའི་སྣོད་ལེགས་པར་བརྟགས་ཏེ༔

རིགས་ཀྱི་བུ་དེ་གནས་མཚན་ཉིད་དང་ལྡན་པར་ཁྲིད་སྟེ༔ དུས་གནད་ཁྱད་པར་ཅན་ལ་གྲོགས་དམ་ཚིག་དང་ལྡན་པ་གཉིས་ནས་གསུམ་ཚུན་ཆད་ཀྱི་དགོས་པའི་ཡོ་བྱད་ཐམས་ཅད་ཚོགས་པར་བྱས་ཏེ༔ བླ་མས་དྲང་དོན་གྱིས་དད་པ་བསྐྱེད༔ བརྒྱུད་པའི་ལོ་རྒྱུས་ཀྱིས་ངེས་ཤེས་བསྐྱེད་ལ༔ དབང་ཐམས་ཅད་རྫོགས་པར་བསྐུར༔ དེ་ནས་དངོས་གཞིའི་སྔོན་འགྲོ་ནས་བཟུང་ནས༔ དང་པོ་ལུས་འཁོར་འདས་རུ་ཤན་དབྱེ་བ་ལ་ཞག་གཉིས་སུ་བསླབ་སྟེ༔ ལུས་ཀྱི་སྔོན་འགྲོ་ལ་ཞག་གཅིག༔ ལུས་རྡོ་རྗེའི་སྐྱིལ་ཀྲུང་ལ་ཞག་གཅིག་སྟེ་ཞག་གཉིས་སུ་བྱའོ༔ དེ་ནས་ངག་གི་སྔོན་འགྲོ་ལ་ཞག་གཅིག༔ རྒྱས་གདབ་པ་གཉིས་ལ་ཞག་རེ་རེ༔ རྩལ་སྦྱོང་རྣམ་པ་གཉིས་ལ་ཞག་རེ་རེ༔ མཉེན་བཙལ་བ་ལམ་དུ་ཞུགས་པ་གཉིས་ལ་ཞག་རེ་རེ༔ ངག་གི་སྔོན་འགྲོ་ལ་ཞག་བདུན་དུ་བྱའོ༔ དེ་ནས་སེམས་ཀྱི་སྔོན་འགྲོ་ལ་ཞག་གཅིག༔ དེ་ནས་སེམས་ཀྱི་བྱུང་ས་ལ་ཞག་གཅིག༔ དེ་ནས་སེམས་ཀྱི་གནས་ས་ལ་ཞག་གཅིག༔ སེམས་ཀྱི་འགྲོ་ས་ལ་ཞག་གཅིག་སྟེ༔ སེམས་ཀྱི་སྔོན་འགྲོ་ལ་ཞག་བཞིར་བྱའོ༔ དེ་ལྟར་ལུས་ངག་ཡིད་གསུམ་གྱི་སྔོན་འགྲོ་ལ་ཞག་བཅུ་གསུམ་དུ་བྱའོ༔ དེ་ནས་རང་ནང་གི་ལུས་ངག་ཡིད་གསུམ་རུ་ཤན་འབྱེད་པ་ལ་དམིགས་པ་དང་བཅས་པའི་ཡི་གེ་འབྲུ་གསུམ་ལ་ཞག་བདུན་བཟླས་པ་བྱའོ༔ དེ་ནས་ལུས་ངག་ཡིད་གསུམ་རྣལ་དུ་དབབ་པ་ལ་ཕྱི་ནང་གཉིས་ལས༔ དང་པོ་ཕྱི་ནི་ལུས་ལ་ཞག་གཅིག༔ ངག་ལ་ཞག་གཅིག༔ ཡིད་ལ་ཞག་གཅིག་སྟེ་ཞག་གསུམ་དུ་བྱའོ༔ དེ་ནས་ནང་ནི༔ ལྟ་སྟངས་གསུམ་ལ་ཞག་རེ་རེར་བྱའོ༔ དེ་ནས་རྟོག་པ་རྩད་བཅད་པ་ལ་སོགས་ལ་ཞག་གསུམ་དུ་བྱའོ༔ རྣལ་དུ་དབབ་པ་ལ་ཞག་དགུ་བྱའོ༔ དེ་ནས་དངོས་གཞི་དང་པོ་ལ་ལུས་ངག་ཡིད་གསུམ་གྱི་བྱ་བ་བཏང་བ་ལ་ཞག་གསུམ་དུ་བྱའོ༔ དེ་ནས་བཞུགས་སྟངས་གསུམ་ལ་ཞག་རེ་རེ༔ ཞག་གསུམ་དུ་བྱའོ༔ དེ་ནས་གཟིགས་སྟངས་གསུམ་དང་སྒོའི་གནད་ལ་སོགས་པ་གནད་རྣམ་པ་གསུམ་མམ༔ བཞི་ནི་བཞུགས་སྟངས་དང་བསྟུན་ནོ༔ དེ་ལྟར་དངོས་གཞི་ལ་ཞག་དྲུག་གིས་ཆོས་ཉིད་མངོན་སུམ་གྱི་སྣང་བ་མཐོང་བ་དེ་ལས་མི་འབྲལ་བར་བྱས་ཏེ༔

སྣང་བ་བཞི་མ་རྫོགས་ཀྱི་བར་དུ་མཐའ་རྟེན་གྱི་རྒྱབ་བྱས་ཏེ་ཉམས་སུ་བླང་ངོ་༔ དེ་ལྟར་ཉམས་སུ་བླངས་པས་དབང་པོ་རབ་ནི་ལོ་གསུམ་དང་ཟླ་བ་གཅིག་ནས་གྲོལ་བ་ཡིན་ནོ༔ ཐ་མ་ཡང་ལོ་བདུན་དང་ཟླ་བ་བཅུ་གཅིག་ན་གྲོལ་བ་ཡིན་ནོ༔ ཁྲིད་དུ་བྱེད་པའི་དུས་སུ་ཡང་ལས་དང་ལྡན་པ་བདུན་ལས་མང་དུ་མི་རུང་༔ མཁའ་འགྲོའི་བཀའ་ཆད་འབྱུང་ངོ་༔ དབང་ལེགས་པར་ཚར་ནས་ཁྲིད་བྱེད་པའི་དུས་སུ་གཏོར་ཚོགས་རྒྱ་ཆེན་པོ་བྱའོ༔ གཏེར་སྲུང་ལ་ཟུར་གཏོར་རེ་བཅས་ཏེ་འབུལ༔ དེ་ནས་སྔོན་འགྲོ་ནས་མ་ཚང་བར་ལ་གཏོར་ཚོགས་རྒྱ་ཆེན་པོ་བྱའོ༔ ཆོས་ཐུན་གྱི་དུས་སུ་ཆོས་སྐྱོང་དང་གཏེར་བདག་ལ་གཏོར་ཚོགས་རྒྱ་ཆེན་པོ་བྱའོ༔ དེ་ནས་དངོས་གཞི་ལ་གཏོར་ཚོགས་རྒྱ་ཆེན་པོ་བྱའོ༔ དེ་ནས་དངོས་གཞིའི་དོན་ངོ་འཕྲོད་ནས༔ གཏང་རག་གི་ཚོགས་དང་གཏོར་མ་རྒྱ་ཆེན་པོ་བྱའོ༔ ཆོས་ཐུན་གྱི་དུས༔ མཁའ་འགྲོ་དང་གཏེར་གྱི་བཀའ་སྲུང་ལ་ཟུར་གཏོར་རེ་རེ་དབུལ༔ གཏེར་སྲུང་ལ་ཟུར་གཏོར་རེ་བཅས་ཏེ་དབུལ༔ དེ་ནས་སྔོན་འགྲོ་ནར་མ་ལ་ཚོགས་རྒྱ་ཆེན་པོ་བྱའོ༔ ཉམས་སུ་བླང་བའི་ཞལ་ཁྲིད་པྲ་ཁྲིད་དུ་བསྟན་པ༔ ལས་ཅན་ཅིག་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ ཨྠིྀ༔ རྫོགས་སོ༔ ཁ་ཐཾ༔ དགེའོ༔ མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༥༽ཐོད་རྒལ་ཁྱད་པར་དབང་ལྔ་བཞུགས། - PAGE 192 -- PAGE 191 -- PAGE 187 -