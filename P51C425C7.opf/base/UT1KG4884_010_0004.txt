༄༅། །ཉིན་མཚན་འོད་གསལ་གྱི་འཁོར་ལོ་བཞུགས་སོ། ། ཡེ་ཤེས་ཀུན་འབྱུང་མགོན་པོ་ནི། །འོད་ཀྱི་ཕུང་པོ་ལ་བཏུད་དེ། །སྐལ་ལྡན་རྣམས་ཀྱི་གསང་ཆེན་ལམ། །ཉིན་མཚན་འོད་གསལ་འཁོར་ལོ་བྲི། ། མངོན་སུམ་སྙིང་པོའི་དོན་ཉམས་སུ་ལེན་པའི་གནད་ནི་གཉིས་ཏེ། མཚན་མོའི་རྣལ་འབྱོར་རྒྱ་མཚོ་ཨར་ལ་གཏད་པ་དང༌། ཉིན་མོའི་རྣལ་འབྱོར་འོད་གསལ་མཆོག་ཏུ་གསང་བའོ། །དང་པོ་ལ་གཉིས་ལས། ཨར་ལ་གཏད་པ་ནི། མུན་ཁང་གཉིས་རིམ་པའམ། སུམ་རིམ་པ་སྣང་བའི་གསེང་ཅུང་ཟད་ཀྱང་མེད་པར་སྟན་བདེ་བ་ལ་འདུག་སྟེ། བླ་མའི་རྣལ་འབྱོར་བསྒོམ་པའི་རྗེས་ལ། དྲང་སྲོང་ཙོག་པུའི་པུས་མོའི་སྟེང་གཉིས་སུ་གྲུ་མོ་གཉིས་གྱེན་དུ་བསླངས་པའི་ལག་པ་གཡས་གཡོན་གྱི་མཐེབ་མཛུབ་རྣམས་ཀྱིས་མིག་གི་མཐའ་གཉིས་ནས་ཅུང་ཟད་བཙིར་བའམ། མིག་གི་འབྲས་བུའི་སྟེང་ནས་ཡས་ལྕྀབས་ཀྱི་པགས་པ་དང་བཅས་པ་ཆིལ་གྱིས་དལ་བུས་མནན་པས། དང་པོ་ཡེ་ཤེས་ཀྱི་སྣང་བ་དམར་སེར་རམ་ལྗང་སྔོན་ནམ། དཀར་སེར་དུ་ཤར་བ་མཉམ་པའི་ནང་ན་འོད་དང་ཐིག་ལེ་དང་རི་མོའི་རྣམ་པ་ཝལ་གྱིས་ཡོད་པ་སྙམ་པ་དང༌། འོད་སྐྱ་ཙེམ་ཙེམ། དཀར་ཕྲོ་ཕྲོ་བ་དང༌། འཇའ་ཚོན་ལྟ་བུ་དང༌། སྤྲིན་ལྟ་བུ་དང༌། མིག་ལྟ་བུས་རྣམ་པར་ལམ་ལམ་བྱུང་དུས། ལག་པ་ཕྱིས་ཀྱིས་བཏང་ལ་བལྟས་པས་འོད་སྣང་དཀར་པོ་དང༌། སེར་པོ་དང༌། དམར་པོ་དང༌། ལྗང་གུ་དང༌། ཟ་འོག་རིས་དང༌། སྐྱ་ཕྲོམ་ཕྲོམ་པ་དང༌། སྐུད་པ་བརྐྱང་པ་ལྟ་བུ་དང༌། དྲ་མིག་རིས་དང༌། འཇའ་ཚོན་དང༌། རྨ་བྱའི་མདོངས་ལྟ་བུ་དག་འཆར་རོ། །དེ་དག་ལ་བལྟས་ནས་སྣང་བ་དེ་མ་ཡལ་གྱི་བར་ལ་བསྒོམ་མོ། །ཡལ་བ་དང་དབུགས་ཐུབ་ཐང་གཟུང་ལ་སྔ་མ་བཞིན་མནན་པས་ཤར་བ་ལ་བལྟ་ཞིང་བསྒོམ་པར་བྱའོ། །དེ་ལྟར་རྩོལ་བས་ཡང་དང་ཡང་དུ་མ་བརྟན་གྱི་བར་དུ་ཉམས་སུ་བླངས་པས། ཞག་ལྔའམ་བདུན་ན། མཐེབ་མཛུབ་ཀྱི་རྩོལ་བ་བཞག་ཀྱང༌། ངང་སྣང་བ་ནི་ཨར་ལ་གཏད་པ་འབྱོངས་པའི་ཚད་དོ། །དེ་ནས་རྒྱ་མཚོ་དྭངས་སུ་གཞུག་པ་ནི།

རྡོ་རྗེ་སྐྱིལ་ཀྲུང་རྣམ་སྣང་གི་ཆོས་བདུན་ལྟར་བྱས་ལ། མིག་གིས་གཟིགས་སྟངས་མཐུར་དུ་བལྟ་བ་ལ་ཞག་བདུན། ཐད་དྲང་ལ་བལྟ་བ་ལ་ཞག་བདུན། གྱེན་དུ་བལྟ་བ་ལ་ཞག་བདུན་དུ་བྱས་པས། སྔོན་བས་འོད་སྣང་དེ་དག་གསལ་ཞིང་རྒྱ་ཆེ་བ་འཆར་ཞིང༌། ཐིག་ལེའི་ནང་དུ་འགྲོ་དྲུག་གི་གཟུགས་དང༌། སངས་རྒྱས་དང་བྱང་ཆུབ་སེམས་དཔའ་དང༌། ཉན་ཐོས་དང་རང་སངས་རྒྱས་ལ་སོགས་པའི་སྐུ་མང་པོ་སྣང་བ་དང༌། སེམས་ཅན་རྣམ་པ་སྣ་ཚོགས་པའི་གཟུགས་དང༌། ལྷའི་གནས་ལ་སོགས་པ་དང༌། འཇའ་འོད་ཀྱི་བར་དང་མཚམས་སུ་ལྷའི་སྐུ་ཆེ་བ་དང་ཆུང་བ་དང༌། བར་མ་སྣ་ཚོགས་སུ་འཆར་བར་མཐོང་བར་འགྱུར་རོ། །དེ་ནས་སྣང་བ་ཐམས་ཅད་དྭངས་ལ་འོད་གསལ་བ། ཆེས་ཕྲ་ལ། འགུལ་འཁྲིགས་ཇེ་དལ་དུ་སོང་བ་ན། ལུས་ངག་ཡིད་གསུམ་ལ་བདེ་གསལ་མི་རྟོག་པའི་ཏིང་ངེ་འཛིན་དུ་བློ་གནས་པ་ངང་གིས་འཆར་ཏེ། །དེ་ཡང་ལུས་མི་འགུལ་བས་རྩ་མི་འགུལ། དེས་རླུང་མི་འགུལ་བས་རྟོག་པ་གཞི་ཐིམ་ལ་གྲོལ་ནས། སྐྱེ་མེད་བསམ་འདས་ཆེན་པོའི་ངང་ལ་གནས་པ་ནི་རྟེན་འབྲེལ་གྱི་ཆེ་བའོ། །དེ་དག་གི་ངོ་བོ་སྣང་ལ་རང་བཞིན་མེད་པའི་ཆོས་ཉིད་སྟོང་པའི་གཟུགས་བརྙན་རང་སྣང་བས་ན། དེའི་ངང་ལས་མི་གཡོ་བ་ནི། སྐུ་དང་ཡེ་ཤེས་འདུ་འབྲལ་མེད་པའི་དགོངས་པའོ། །དེ་ལྟར་ཞག་ཉི་ཤུ་རྩ་བརྒྱད་དུ་བསྒོམ་པ་ནི་མུན་ཁྲིད་ངོ་སྤྲོད་པ་སྟེ། ཕྱིས་ནི་ཉིན་མཚན་མ་འདྲེས་ཀྱི་བར་ཅི་འགྲུབ་ཏུ་བསྒོམ་པ་ལ་བསླབ་པར་བྱའོ། ། དོན་གཉིས་པ། ཉིན་མོའི་རྣལ་འབྱོར་འོད་གསལ་མཆོག་ཏུ་གསང་བ་ནི། དྲང་སྲོང་ངམ་རྡོ་རྗེ་སྐྱིལ་ཀྲུང་གིས་འདུག་ལ། ལུས་མི་འགུལ། རླུང་དལ་བ། རིག་པ་མིག་ལས་མ་ཡེངས་པར། ཉི་མའི་ངོས་ལ་གཏད་དེ། མཐོང་བ་བརྒྱུད་པ་བཞིན། ག་གའི་ཐིགས་པ་འཛམ་བུའི་པྲྀ་ཤའི་ཡལ་ག་ལ་དཔྱངས་པའི་དབུས་སུ་དྲིལ་ནས་བལྟས་པས། སྐུ་དང་ཡེ་ཤེས་ཀྱི་སྣང་བ་སྟཽན་པས་གསལ་ཞིང་དྭངས་ལ་མི་གཡོ་བ་ཟ་འོག་གྀ་བེར་ཁྱིམ་ལྟ་བུའི་ནང་དུ།

རྡོ་རྗེ་ལུ་གུ་རྒྱུད་ཐིག་ལེ་ཐིག་ཕྲན་དང་བཅས་པ་འཆར་རོ། །དེ་ཉིད་ལ་ཉམས་སུ་བླང་ཞིང་དང་པོ་སྨིན་མཚམས་སུ་བལྟས་པས། དེ་ནས་སྣ་རྩེ་ནས་ཇེ་རིང་དུ་མཆེད་དེ། རྒྱང་རིང་པོའི་བར་དུ་སྣང་བ་ནས་ཕྱོགས་ཐམས་ཅད་དུ་ཁྲིད་ལ་བལྟས་པས། ཉི་མའི་རྐྱེན་ལ་མི་ལྟོས་པར་རྟག་ཏུ་སྣང་བ་དེ་འདྲ་བས། གང་དུ་བལྟས་པ་ཐམས་ཅད་ལ་ཁྱབ་པར་འཆར་རོ། །དེ་ཉིད་ལ་གཏད་དེ་ཉམས་སུ་བླངས་པས་སྣང་བ་བཞི་ཚད་དུ་ཕྱིན་ཏེ་གདོད་མའི་དབྱིངས་སུ་བརྩོན་འགྲུས་རབ་རྣམས་ཚེ་འདི་ཉིད་དུ་གྲོལ་ལ། འབྲིང་རྣམས་བར་དོའི་རང་སྣང་ལ་བརྟན་པ་ཐོབ་ཅིང༌། ཐ་མ་ཡང་རང་བཞིན་སྤྲུལ་སྐུའི་ཞིང་དུ་བར་དོ་མེད་པར་སངས་རྒྱ་བ་ནི་མངོན་སུམ་སྙིང་ཏིག་གི་གནད་ཀྱི་ཆེ་བ་ཡང་དག་པ་ཡིན་ནོ། །དེ་ལྟར་འོད་གསལ་གནད་ཀྱི་མན་ངག་མཆོག །གཅིག་ནས་གཅིག་བརྒྱུད་བསྟན་པར་ཕངས་ན་ཡང༌། །ཕྱི་རབས་སྐལ་ལྡན་དོན་དུ་བཀོད་པ་ཡིས། །འགྲོ་ཀུན་འོད་ལུས་ཚེ་འདིར་འགྲུབ་པར་ཤོག །གངས་རི་ཐོད་དཀར་མགུལ་ན་རབ་གསལ་བ། ། ཀློང་ཆེན་རབ་འབྱམས་བཟང་པོའི་ཉི་ཟེར་གྱིས། །སྐལ་བཟང་བློ་ཡི་པདྨོ་རྒྱས་བྱེད་ཅིང༌། །ཐར་གླིང་མ་ལུས་རྒྱུན་དུ་སྣང་བྱེད་ཡིན། །གསང་བ་སྙིང་ཏིག་གི་གདམས་པ་ལས། ཉིན་མཚན་འོད་གསལ་གྱི་འཁོར་ལོ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། ། དགེའོ། །དགེའོ། །དགེའོ།། །།

མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༡༠༽ཉིན་མཚན་འོད་གསལ་གྱི་འཁོར་ལོ། - PAGE 114 -- PAGE 115 -- PAGE 113 -