༄༅། །གཅོད་ཀྱི་བོགས་འདོན་ཡོན་ཏན་སྒོ་འབྱེད་བཞུགས་སོ། །

 རང་དུར་ཁྲོད་དུ་འགྲོ་བའི་དུས་སུ། གཉན་ས་གང་ཡིན་པར་ཕྱིན་ལ། བྱམས་དང་སྙིང་རྗཻ་ཚད་མེད་པ་ཞིག་བསྒོམས། དེ་ཡི་རྗེས་ཤེས་པ་ལྷོད་དེ་གློད་ལ། སྐད་ཅིག་དྲན་རྫོགས་ཀྱི་ངང་ལ། རང་རྡོ་རྗེ་ཕག་མོ་རུ་སྒོམ་པ་ནི། རྡོ་རྗེ་ཕག་མོ་སྐུ་མདོག་སྔོན་མོ་ཞལ་གཅིག་ཕྱག་གཉིས་མ། བཅུུ་དྲུག་ལོན་པའི་ན་ཚོད་ཅན། སྤྱན་གསུམ་ཁྲོ་གཉེར་གད་མོ་སྒྲོག་པའི་ཚུལ་མ། ཕྱག་གཡས་པ་ན་ཌཱ་མ་རུ་སྒྲོག ཕྱག་གཡོན་པ་དྲིལ་བུ་གསིལ་བ། རུས་པའི་རྒྱན་དྲུག་སྐུ་ལ་གསོལ་ཞིང༌། ཞབས་གཡས་པའི་རྟིང་པ་གསང་བའི་བྷ་གར་གཏད་ལ། གཡོན་པ་མི་རོའི་སྟེང་ན་གར་སྟབས་མཛད་པ། གར་སྟབས་ཤིག་གེ་ཡོད་པར་བསྒོམས་ལ། གཟན་སྐྱུར་དཀའ་བ་སྤྱད་པ་ནི། རང་གི་ལུས་འདི་གཅེས་འཛིན་གྱིས་བློས་མ་ཐོངས་བས། སྔར་ཡང་འཁོར་བར་འཁྱམས། ད་དུང་ཡང་འཁོར་བའི་རྒྱུ་རྐྱེན་བྱེད། དེ་སྦྱིན་པར་གཏོང་དགོས་བསམས་ནས། རང་རྡོ་རྗེ་ཕག་མོའི་མདུན་དུ། ལུས་རི་རབ་དང་མཉམ་པར་བསྒོམས་ལ། ད་ནི་ལུས་ལ་ཆགས་ཞེན་སྤུ་ཙམ་ཡང་མེད་དོ། ཁྱོད་སྣང་སྲིད་ཀྱི་ལྷ་འདྲེ་རྣམས་ལ་སྦྱིན་པར་བཏང་ངོ་བྱས་ལ། །རྡོ་རྗེ་ཕག་མོའི་ཕྱག་གི་གྲི་གུག་གིས་ལུས་དེ་ལེགས་པར་གཏུབས་ནས། ཤ་ཡི་ཕུང་པོ་རི་རབ་ཙམ། ཁྲག་ནི་རྒྱ་མཚོ་ཙམ་དུ་དམིགས་ལ། མགྲོན་རྣམས་དམིགས་པ་ནི། རྩ་བརྒྱུད་ཀྱི་བླ་མ་དང༌། ཡི་དམ་གྱི་ལྷ། མཁའ་འགྲོ་ཆོས་སྐྱོང་རྣམས་ནམ་མཁའ་དང་བར་སྣང་གང་བར་བསམ། སྣང་སྲིད་ཀྱི་ལྷ་འདྲེ་དང༌། ཡི་དྭགས་འབྱུང་པོ་རྣམས་ས་གཞི་བར་སྣང་གང་བར་བསམས་ལ། རང་རྡོ་རྗེ་རྣལ་འབྱོར་མས་ཕྱག་གི་ཐོད་པས་བཅུས་ལ། ཡར་ལ་མཆོད་པས་བླ་མ་དང་ཡི་དམ་མཉེས་པར་བྱས། བར་དུ་མཆོད་པས་མཁའ་འགྲོ་མ་ཚོགས་ཀྱི་ཐུགས་དམ་བསྐང༌། མར་མཆོད་པས་སྣང་སྲིད་ལྷ་འདྲེ་ཐམས་ཅད་མགུ་ཞིང་ཚིམས། བགེགས་དང་འབྱུང་པོ་ཡི་དྭགས་རྣམས་ཀྱང་ངོམ་ཞིང་དགའ་ནས་ཡོད་པར་བསམས། དེའི་ངང་རྟོག་པ་དང་ཁུ་འཕྲིག་གཉིས་འཛིན་བྱུང་ན། བདག་གི་ལུས་འདི་གཉིས་འཛིན་བྱས་པས་འཁོར་བར་འཁྱམས།

ད་དུང་གཅེས་འཛིན་བྱས་ན་འཁོར་བར་འཁྱམས་པས། ད་ནི་ལུས་ལ་ཆགས་པ་མེད་པས། ཁྱོད་ལྷ་འདྲེ་རྣམས་ལ་སྦྱིན་པ་བཏང་ངོ༌། ཤ་འདོད་པ་རྣམས་ནི་ཤ་ཁྱེར་ཅིག །ཁྲག་འདོད་པ་རྣམས་ཀྱིས་ཁྲག་འཐུང༌། ནང་རོལ་འདོད་པ་རྣམས་ནང་རོལ་ཟོས་ཤིག །ཅི་ཡང་མ་བཞག་ཅིག ། རིང་བ་རྣམས་ནི་རློན་པར་ཟོས་ཤིག །མི་རིང་བ་རྣམས་ནི་ཚོས་ལས་ཟོས་ཤིག ། ཐེགས་ཚད་ཁུར་ཅིག །སྦྱིན་མ་ནུས་ན་ང་ཞན། ཁྱེར་མ་ནུས་ན་ཁྱོད་ཞན། ལུས་ཤ་ཁྲག་གི་ཕུང་པོ་འདི། མི་གཙང་བའི་ཕུང་པོ། རྣམ་རྟོག་གི་ཚང༌། རུལ་བའི་རང་བཞིན། རྣག་ཁྲག་གི་རྐྱལ་པ་འདི། ང་ཡིར་འཛིན་པས། སྔར་ཡང་དོན་མེད་ལ་སོང༌། ད་ནི་དོན་ཅན་དུ་གྲུབ་ལ། ཕང་ནི་མི་ཕངས། གཅེས་འཛིན་མི་བྱེད། བདག་ཏུ་མི་འཛིན། ལུས་སྔར་ཡང་སྡུག་བསྔལ་ལ་བསྐྱུར་བས། ད་ནི་དགོས་པ་མེད་དོ། །སུ་འདོད་པས་ཁྱེར་ཅིག་བྱས་ལ་ཉལ་ནས་སྡོད་དོ། །འཇིགས་པའི་རྣམ་རྟོག་བྱུང་ན། ལུས་ནི་སྦྱིན་པར་བཏང་ཚར། སེམས་ནི་ངོ་བོ་སྟོང་པ་ལ་ཤི་རྒྱུ་མེད། འདྲེ་ང་རང་གི་སེམས་སུ་འདུག །འཇིགས་མཁན་ཡང་སེམས་སུ་འདུག ། སེམས་ཁྱོད་ཀྱི་ངོ་བོ་ཅི་འདྲ་འདུག་བལྟས་པས། དངོས་པོ་དང་ཁ་དོག་གཟུགས་བརྙན་གང་ཡང་མེད། ངོ་བོ་སྟོང་པ་ལ་འཇིགས་རྒྱུ་མི་འདུག །འཇིགས་མཁན་དེ་རྣམ་རྟོག་ཏུ་འདུག །རྣམ་རྟོག་ཁྱོད་གང་ནས་བྱུང༌། ངོ་བོ་གང་ཡིན། མཁན་པོ་གང་གིས་བྱས། དབྱིབས་དང་ཁ་དོག་ཅི་འདྲ་འདུག་བལྟས་པས། གང་ཡང་དཔྱད་དུ་མེད། རྣམ་རྟོག་རྗེས་མེད་དུ་བུན་ནེ་སོང་བ་དང༌། འཇིགས་མཁན་གྱི་གཞི་སྟོར་ཏེ་སྟེང་ནས་ཐོག་ལྷུང་རུང༌། འོག་ནས་མཚོ་རྡོལ་རུང༌། ལྷ་འདྲེའི་ཆོ་འཕྲུལ་ཅི་བྱུང་རུང༌། དེ་ཀའི་ངང་ལ་འཛིན་མེད་དུ་གྲོལ་ཐོངས། ཐོགས་བཅས་ཀྱི་བདུད་དང་ཐོགས་མེད་ཀྱི་བདུད་གང་བྱུང་ཡང༌། འཛིན་མེད་ཀྱི་ངང་ལ་ཞོག་ཅིག ། དགའ་བྲོད་ཀྱི་བདུད་དང༌། སྙེམས་བྱེད་ཀྱི་བདུད་དག་འཛིན་མེད་རང་སར་བཞག་གོ །དེ་ལྟར་བྱས་པས། སེམས་གཟུང་འཛིན་གྱི་དྲི་མ་ཟད་ནས། སངས་རྒྱས་ཀྱི་འབྲས་བུ་ཐོབ་བོ།།

།།དགེའོ།། །།མངྒལཾ།། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༦༽གཅོད་ཀྱི་བོགས་འདོན་ཡོན་ཏན་སྒོ་འབྱེད། - PAGE 56 -- PAGE 55 -- PAGE 54 -