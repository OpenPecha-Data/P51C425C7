༄༅། །གཡུང་སྟོན་པས་གསུངས་པའི་ཕྱག་འཚལ་བཞུགས་སོ། །

 བླ་མ་དམ་པ་གཡུང་སྟོན་པ་ལ་གུ་རུ་ཀུན་མཁྱེན་ཤཱཀྱ་མགོན་པོས་ཞུས་པ། དེ་ཡང་དང་པོར་ཆོས་རྗེའི་དྲུང་ནས་སྤྲུལ་སྐུ་སྨན་ལུང་པ་ལ་གནང༌། དེས་རིན་པོ་ཆེ་མྱུར་སྡིངས་པ་ལ་གནང༌། དེས་བླ་མ་ཤཱཀྱ་མགོན་པོ་ལ་ཞུས་པས་དབང་རྫོགས་ལུང་དང་བཅས་པར་ཞུས་ཏེ། ཁྲིད་ལ་ཉན་ཁྲིད་དུ་ཞུས་པས་ཐེ་ཚོམ་ཅུང་མ་ཆོད་ནས་བླ་མ་གཡུང་སྟོན་པ་ལ་ཡོངས་སུ་རྫོགས་པར་མྱོང་ཁྲིད་ཉམས་མྱོང་རང་ཐོག་ཏུ་ཁེལ་བར་བསྐྱངས་ཏེ་རྩ་རླུང་ཐིག་ལེའི་གེགས་འཕྲང་ལས་ཐར་ཏེ་མྱོང་བ་རྫོགས་པར་གསུངས་སོ། །མེ་ཕོ་ཁྱིའི་ལོ་ལ་གཏེར་ནས་བྱོན་ནས་ལོ་སོ་གསུམ་ལོན་པའི་ཚེ་ན་ཞུས་ནས་ལོ་སྒྲུབ་ཀྱི་མེ་ཏོག་དང་གསེར་ཞོ་གང་གི་མཎྜལ་ཕུལ་ནས་ཞུས། བླ་མ་ཤཱཀྱ་མགོན་པོའི་དྲུང་དུ་སྤྲང་འཁྱམས་བཛྲ་རཏྣས་ཞུས་ཏེ་ས་མོ་གླང་གི་ལོར་དགུན་པོ་གྲོ་མ་བསྟོད་པ་དཀར་པོ་ཆུ་མིག་རྫོང་ཁའི་དགོན་པར་དཔྱིད་ཟླ་ར་བ་རྟ་པ་ཟླ་བའི་ཚེས་གསུམ་ལ་དབང་ལྔ་ཡོངས་སུ་རྫོགས་པར་ཞུས་ནས་ཉམས་ཁྲིད་ལག་ཁྲིད་དུ་རྫོགས་པར་ཞུས་ཏེ་རྟགས་ཚད་ཀྱི་ཡི་གེས་གཏན་ལ་ཕབ་ནས་ཉམས་གོང་འཕེལ་གྱི་སྣང་བ་རྫོགས་པར་བསྐྱངས་ཤིང༌། རྩ་རླུང་ཐིག་ལེ་ལ་སོགས་པ་རྫོགས་པར་ལག་ཁྲིད་དུ་ཞུས་ཏེ་གསང་དབང༌། ཤེས་རབ་ཡེ་ཤེས། ཚིག་དབང༌། ཁྱད་པར་དབང་ལྔ་རྩལ་དབང་རྣམས་བསྐྱར་ཞིང་ཞུས་ཏེ་དབང་རྫོགས་བཀའ་རྫོགས། དཔེ་རྫོགས་ལུང་ཡོངས་སུ་རྫོགས་པར་ཞུས་ཏེ། དགྱེས་བཞིན་དུ་གནང་ནས་གཞན་དོན་གྱིས་ཤིག་པའི་རྗེས་གནང་ཡང་ཐོབ་ཅིང༌། ས་གས་ཉ་བའི་ཚེས་བཅོ་ལྔ་ཡར་བཅད་ཟླ་བ་ཕྱེད་དང་བཞིར་གདམས་པ་རྫོགས་ནས་དབྱར་ར་བའི་ཉིན་སྔ་དྲོ་བརྒྱུད་ཡིག་དང་བཏགས་གྲོལ་འདོགས་བཀའ་གཏད་པའི་དུས་སུ་ཆོས་སྐོར་འདིའི་བདག་པོར་གཏད་དོ། །སྤྲང་བན་རྡོ་རྗེ་རིན་ཆེན་གྱིས་ཇི་ལྟར་ཞུས་པའི་ཚུལ་གྱི་བརྒྱུད་ཡིག་བཀོད་པའོ། ཨྠིྀ། ༄༅། །ཨེ་མ་ཧོ། །རྒྱལ་བ་སྐུ་གསུམ་སར་གནས་རིག་འཛིན་དང༌། །ངོ་མཚར་རྨད་བྱུང་ཨོ་རྒྱན་ཡབ་ཡུམ་གཉིས།

།ལུང་བསྟན་གཏེར་སྟོན་ཐུགས་སྲས་སྤྲུལ་པའི་སྐུ། །མཚུངས་མེད་ཆོས་ཀྱི་རྒྱལ་པོ་ཀརྨ་པ། །ཆོས་རྗེའི་ཐུགས་སྲས་མཉམ་མེད་བྱ་བྲལ་བ། ། བརྒྱུད་པའི་བཅུད་འདུས་མཁྱེན་ལྡན་ཤཱཀྱ་མགོན། །རྩ་བརྒྱུད་བླ་མ་རྣམས་ལ་ཕྱག་འཚལ་ལོ། །ཐོག་མེད་དུས་ནས་འཁོར་བའི་རྒྱུན་གྲོལ་དུ། །ལས་རླུང་ཤུགས་ཀྱིས་དུས་མཐར་སྐྱེས་པ་ཡི། ། དབུལ་རྨོངས་གླེན་སྟོང་བློ་ཆུང་ཀུ་སུ་ལུ། །བས་མཐའི་གནས་ན་ཡིད་བྲེལ་སྙམ་ཆུང་བ། །རིག་པ་ཅོལ་ཆུང་རྐང་འཁྱམས་སྤྲང་པོ་བདག །བླ་མ་ཡི་དམ་མཁའ་འགྲོའི་ཐུགས་རྗེ་ཡིས། །དམ་པས་རྗེས་སུ་བཟུང་ཞིང་རྒྱུད་བཀྲོལ་ནས། །རྒྱལ་བ་ཀུན་གྱི་དགོངས་པའི་མཐར་ཐུག་ཉིད། །ཐེག་པའི་ཡང་རྩེ་རྫོགས་ཆེན་སྙིང་པོ་འདི། །གྲུབ་ཐོབ་རིམ་པར་བརྒྱུད་ནས་བདག་ལ་སྨིན། །ཟབ་ལམ་འདི་དང་མཇལ་བ་བདག་སྐལ་བཟང༌། །ཨོ་རྒྱན་ཐུགས་རྗེས་མ་འོངས་འགྲོ་དོན་དུ། ། མཁའ་འགྲོ་སྙིང་ཏིག་ཟབ་མོ་གཏེར་དུ་སྦས། །ལུང་བསྟན་སྤྲུལ་སྐུ་མཁས་བཙུན་ཚུལ་རྡོར་གྱིས། །ཆུ་མོ་གླང་ལ་ཟབ་མོའི་གཏེར་སྒོ་ཕྱེས། །དེ་ནས་སོ་བདུན་ལོན་པའི་ས་མོ་གླང་གི་ལོ། །ལོ་གསར་རྟ་པ་ཉ་ཡི་གྲུབ་ཉི་ཚེས་གསུམ་ལ། །སྤྲོས་བཅས་སྤྲོས་མེད་ཁྱད་པར་དབང་ལྔ་རིག་པའི་རྩལ་དབང་དང༌། ། བཏགས་གྲོལ་རྒྱུད་འགྲེལ་མན་ངག་ལག་ལེན་བཅས། །དོན་ཁྲིད་ཁྲེགས་ཆོད་ཐོད་རྒལ་ངོ་སྤྲོད་གནང༌། །རྒྱབ་ཆོས་ལུང་བསྟན་མན་ངག་གནད་དང་ བཅས། །རྩ་རླུང་ཐིག་ལེ་གཏུམ་མོ་དཀའ་ཐུབ་དང༌། །འདའ་ཁའི་ལམ་ཁྱེར་འཆི་བྲོད་བར་དོའི་གནད། །དབང་སྒྲུབ་མཆོད་གཞུང་ལས་བྱང་སྒོམ་ཁྲིད་ དང༌། །ཐུན་མོང་ལས་མདེའུ་ཁ་ཚར་བསྟན་སྲུང་དང༌། །ཡིད་ཆེས་ལོ་རྒྱུས་འཕྱུགས་མེད་ཐེམ་ཡིག་བཅས། །དབང་རྫོགས་བཀའ་རྫོགས་དཔེ་རྫོགས་ལུང་རྫོགས་སུ། །ཡོངས་རྫོགས་བཀའ་གཏད་གནང་བ་དེ་སྐུ་དྲིན། །སྣོད་ལྡན་སྣོད་མེད་ཀུན་ལ་གནང་བཀག་མཛོད། །བཀའ་གཏད་གཉེར་གཏད་ཐོབ་པ་བདག་སྐལ་བཟང༌། །ཆོ་འཕྲུལ་རྟ་པའི་ཚེས་གསུམ་ནས་བརྩམས་ཏེ།

།དབྱར་ར་ས་གས་ཉ་བའི་ཟླ་རྒྱས་པར། །དགུང་ཟླ་ཕྱེད་དང་བཞི་ལ་དོན་ཆེན་ འགྲུབ། །སོམ་ཉི་མེད་པའི་གདིང་རྙེད་དེ་སྐུ་དྲིན། །རྟོགས་པའི་ངང་དུ་གོམས་པའི་སྟོབས་བརྟན་ནས། །རིག་པ་རང་གྲོལ་ཕྱོགས་ལྷུང་མེད་པ་ཡི། །མཐའ་བྲལ་རྩོལ་མེད་ལྷུན་གྲུབ་གནས་ལུགས་གཤིས། །སྙིང་པོ་རྣམ་དག་མངོན་དུ་འགྱུར་བར་ཤོག །། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༦༽གཡུང་སྟོན་པས་གསུངས་པའི་ཕྱག་འཚལ། - PAGE 156 -- PAGE 155 -- PAGE 154 -