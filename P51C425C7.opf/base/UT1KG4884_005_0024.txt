༄༅། །མཁའ་འགྲོ་སྙིང་ཏིག་གི་རྟགས་ཡིག་ཚད་ཡིག་བཞུགས་སོ༔

 EMBED Photoshop.Image.7 \s མི་འགྱུར་དོན་གྱི་སྙིང་པོ་ལ་ཕྱག་འཚལ་ལོ༔ བདག་འདྲ་པདྨ་འབྱུང་གནས་ཀྱིས༔ སྙིང་ཏིག་བཀའ་ལ་ངེས་པར་རྒྱ་ཆེ་ལས༔ ཉམས་ལེན་རྟགས་ཀྱི་རིམ་པ་དཔག་མེད་ཀྱང་༔ ཅུང་ཟད་མདོར་བསྡུས་ཁྲིད་ཀྱི་རྟགས་ཡིག་བྲི༔ མ་འོངས་ལས་ཅན་ཅིག་དང་འཕྲད་པར་ཤོག༔ རྒྱ་རྒྱ་རྒྱ༔ དང་པོ་ལུས་འཁོར་འདས་རུ་ཤན་འབྱེད་པའི་སྤྱོད་པ་ལ་བསླབས་པས༔ ཕྱེད་པའི་རྟགས་སུ་འདི་ལྟར་འབྱུང་སྟེ༔ ལུས་མེད་སྙམ་པ་དང་༔ ལུས་ལ་ཆགས་ཞེན་མེད་པ་དང་༔ ཚ་གྲང་མེད་པ་དང་༔ ན་ཚ་མེད་པ་དང་༔ བཀྲེས་སྐོམ་མེད་པ་དང་༔ དེ་ལྟ་བུའི་ཉམས་སྐྱེ་འདུག་ན༔ ལུས་འཁོར་འདས་རུ་ཤན་ཕྱེད་པའི་རྟགས་ཡིན་ནོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ངག་འཁོར་འདས་རུ་ཤན་ཕྱེད་པའི་རྟགས་ནི༔ བླ་མའི་གདམས་ངག་ལ་གོ་བ་སྐྱེས་ནས༔ ཆེད་དུ་མ་བཟུང་བར་རང་རྡོལ་དུ་ཡོང་བ་ཡིན་ནོ༔ དེ་ལྟར་བྱུང་ན་ངག་འཁོར་འདས་རུ་ཤན་ཕྱེད་པའི་རྟགས་ཡིན་ནོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ཡིད་འཁོར་འདས་རུ་ཤན་ཕྱེད་པའི་རྟགས་ནི༔ སེམས་གསལ་བ་དང་ཡང་བ་དང་༔ འཁྲུལ་བ་མེད་པ་དང་༔ བྲོད་པ་སྐྱེ་བ་དང་༔ ཉམས་འབར་ཞིང་དགའ་བ་དང་༔ བདེ་བ་ལ་སོགས་པ་འབྱུང་ངོ་༔ དེ་ལྟར་བྱུང་ན་ཡིད་འཁོར་འདས་རུ་ཤན་ཕྱེད་པའི་རྟགས་ཡིན་ནོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ཕྱི་སྣང་བ་ལ་རྒྱས་ཐེབས་པའི་རྟགས་ནི༔ སྣང་བ་ཐམས་ཅད་བན་མ་བུན་དུ་འགྲོ་བ་བྱུང་ན་རྒྱས་ཐེབས་པའི་རྟགས་ཡིན་ནོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ནང་ཕུང་པོ་ལ་རྒྱས་བཏབ་པས༔ ཐེབས་པའི་རྟགས༔ ལུས་ཀྱི་ནང་མི་བདེ་བ་སྙམ་བྱེད་ཅིང་ནང་ན་ཧཱུཾ་དུ་མེ་རེ་རོང་ངེ་ཡོད་སྙམ་པ་བྱུང་ན༔ ནང་ཕུང་པོ་ལ་རྒྱས་ཐེབས་པའི་རྟགས་སོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ཕྱི་སྣང་བ་ལ་རྩལ་སྦྱངས་པས་འབྱོངས་པའི་རྟགས་ནི༔ ཕྱི་སྣང་བ་ཐམས་ཅད་སེང་སེང་བ་དང་༔ ཁྲོལ་ཁྲོལ་བ་འབྱུང་ངོ་༔ དེ་ལྟར་བྱུང་ན་འབྱོངས་པའི་རྟགས་སོ༔

མ་བྱུང་གི་བར་དུ་བསྐྱར་རོ༔ དེ་ནས་ནང་ཕུང་པོ་ལ་རྩལ་སྦྱངས་པས་འབྱོངས་པའི་རྟགས་ནི༔ ལུས་ཀྱི་ཤ་ཀོལ་ཚེར་འཕར་བ་དང་༔ ཁྲལ་ཁྲོལ་དུ་འོང་བ་དག་འབྱུང་ངོ་༔ དེ་ལྟར་བྱུང་ན་ཕུང་པོ་རྩལ་འབྱོངས་པའི་རྟགས་ཡིན་ནོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་གཉེན་བཙལ་འབྱོངས་པའི་རྟགས་ནི༔ ལུས་སྒྱིད་ལུག་ནས་ཉལ་མ་ཉུལ་དུ་འབྱུང་ངོ་༔ དེ་ལྟར་བྱུང་ན་འབྱོངས་པའི་རྟགས་ཡིན༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ལམ་དུ་འཇུག་པ་འབྱོངས་པའི་རྟགས་སུ༔ ཤེས་པ་བདེ་ལྷན་པ་དང་འབོལ་ཤིག་པ་འབྱུང་ངོ་༔ དེ་ལྟར་བྱུང་ན་འབྱོངས་པའི་རྟགས་སོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ལུས་རྡོ་རྗེའི་དཀྱིལ་ཀྲུང་འབྱོངས་པའི་རྟགས་སུ་ལུས་ཀྱི་ཤ་རྣམས་ན་བ་དང་༔ ཤག་ཤིག་ཏུ་སོང་བ་སྙམ་བྱེད་པ་འབྱུང་༔ དེ་ལྟར་བྱུང་ན་འབྱོངས་པའི་རྟགས་སོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་སེམས་ཀྱི་བྱུང་ས་ལ་བརྟགས་པས༔ འབྱོངས་པའི་རྟགས་ནི༔ སེམས་བྱུང་ས་མེད་པར་ཤེས་འདུག་ན་འབྱོངས་པའི་རྟགས་སོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་སེམས་ཀྱི་གནས་ས་ལ་བརྟགས་པས༔ འབྱོངས་པའི་རྟགས་ནི་སེམས་འདི་གང་དུ་ཡང་གནས་ས་མེད་པར༔ ཤེས་པ་བྱུང་ན་འབྱོངས་པའི་རྟགས་སོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་སེམས་ཀྱི་འགྲོ་ས་ལ་བརྟགས་པས་འབྱོངས་པའི་རྟགས་ནི༔ སེམས་འདི་འགྲོ་ས་བྲལ་བར་ཤེས་ན་འབྱོངས་པའི་རྟགས་སོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ནང་གི་འཁོར་འདས་རུ་ཤན་དབྱེ་བས་ཕྱེད་པའི་རྟགས་ནི༔ ལུས་ངག་ཡིད་གསུམ་ལ་ཐ་མལ་གྱི་ཤེས་པ་འགགས་ན༔ རུ་ཤན་ཕྱེད་པའི་རྟགས་སོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ལུས་ངག་ཡིད་གསུམ་རྣལ་དུ་ཕེབས་པའི་རྟགས་ནི་ལུས་རྣལ་དུ་ཕེབས་པ་མི་འགུལ་བར་སྡོད་པ་དང་༔ ངག་རྣལ་དུ་ཕེབས་པ་སྨྲ་སྙིང་མི་འདོད་པ་དང་༔ ཡིད་རྣལ་དུ་ཕེབས་པ་འཇིག་རྟེན་གྱི་བྱ་བ་ལ་ཡིད་མི་འཇུག་པའོ༔

དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ལུས་ངག་ཡིད་གསུམ་སོར་ཆུད་པའི་རྟགས་ནི༔ ལུས་ངག་ཡིད་གསུམ་དགེ་སྦྱོར་ལས་འབྲལ་མི་ཕོད་པ་འབྱུང་ངོ་༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ལུས་ངག་ཡིད་གསུམ་བྱ་བ་ཐེངས་པའི་རྟགས་ནི༔ ལུས་ངག་ཡིད་གསུམ་བྱ་བ་གང་ལ་ཡང་འཇུག་སྙིང་མི་འདོད་པ་འབྱུང་ངོ་༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་ལུས་ངག་ཡིད་གསུམ་གྱི་གནད་གཟིར་བས་འབྱོངས་པའི་རྟགས་ནི༔ ལུས་ཀྱི་བཞུགས་སྟངས་ལ་མི་བདེ་བ་མེད་པར་འབྱོངས་པ་དང་༔ ངག་ལྐུགས་པ་ལྟར་འགྲོ་བ་དང་༔ སེམས་གཏད་པའི་འབེན་ལ་རྟག་ཏུ་གནས་པ་བྱུང་ན་འབྱོར་པའི་རྟགས་སོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ནས་གནད་རྣམ་པ་བཞི་འབྱོངས་པའི་རྟགས་ནི༔ དང་པོ་སྒོའི་གནད་འབྱོངས་པའི་རྟགས་སུ༔ དམིགས་ཡུལ་ལ་ཇི་ཙམ་གཏད་ཀྱང་ཚུགས་པའོ༔ ཡུལ་གྱི་གནད་འབྱོངས་པའི་རྟགས་སུ༔ ཡུལ་ལ་གཏད་པ་ཙམ་གྱིས་ཡེ་ཤེས་འཆར་བའོ༔ རླུང་གི་གནད་འབྱོངས་པའི་རྟགས་སུ༔ དབྱིངས་རིག་གཡོ་འགུལ་མེད་པར་སྡོད་པའོ༔ རིག་པའི་གནད་འབྱོངས་པའི་རྟགས་སུ༔ ལུ་གུ་རྒྱུད་འགུལ་འཕྲེག་མེད་པར་སྡོད་པའོ༔ དེ་ལྟར་མ་བྱུང་གི་བར་དུ་བསྐྱར་རོ༔ དེ་ཡན་ཆད་སྣང་བ་བཞིའི་རྟགས་ནི་ཁྲིད་ཀྱི་ཏི་ཀ་ན་གསལ་ལོ༔ ཉམས་སུ་ལེན་པའི་རྟགས་ཡིག་ཟུར་ཙམ་བཀོད་པའོ༔ རྫོགས་སོ༔ ཡེ་ཤེས་མཚོ་རྒྱལ་ཐུགས་ལ་ཆོངས༔ ལས་ཅན་ཅིག་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ EMBED Photoshop.Image.7 \s ༄༅༔ རིགས་ཀྱི་ཌཱཀྐི་ལྔ་ལ་ཕྱག་འཚལ་ལོ༔ སྙིང་ཏིག་གསང་བ་བླ་མེད་ལས༔ ཉམས་སུ་ལེན་པའི་གང་ཟག་གིས༔ ཚད་ཀྱི་ཡི་གེ་ཅུང་ཟད་བྲི༔ ལས་ཅན་ཅིག་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དེ་ལ་དང་པོ་ལུས་ངག་ཡིད་གསུམ་འཁོར་འདས་རུ་ཤན་ཕྱེད་པའི་རྟགས་ཚད་ནི༔ རྟགས་ཡིག་ལྟར་རྟགས་རྣམས་རྫོགས་ནས་ཚེའི་བར་ཆད་ཀྱང་ཕྱི་མར་འདི་དང་འཕྲད་ནས༔ སངས་རྒྱ་བ་ལ་ཚེགས་མེད་དེ༔ ལུས་ངག་ཡིད་གསུམ་གནད་དུ་ཆུན་པའི་རྟགས་ནི༔

རྟགས་ཡིག་ལྟར་རྟགས་རྫོགས་ནས་ཚེའི་བར་ཆད་ཀྱང་༔ རང་བཞིན་སྤྲུལ་སྐུའི་ཞིང་ཁམས་སུ་དབུགས་ཕྱུང་ནས༔ ལོ་ལྔ་བརྒྱ་ན་བར་དོ་མེད་པར་སངས་རྒྱས་ཡིན་ནོ༔ ཉམས་གོང་འཕེལ་གྱི་ཚད་ནི༔ དེའི་རྟགས་རྫོགས་ནས་བར་དོ་དང་པོ་ལ་སངས་རྒྱ་བ་ཡིན་ནོ༔ དེ་ནས་རིག་པ་ཚད་ཕེབས་ཀྱི་ཚད་ནི༔ དེའི་རྟགས་རྫོགས་ནས་བར་དོ་མེད་པར་སངས་རྒྱ྄་བ་ཡིན་ནོ༔ དེ་ནས་ཆོས་ཉིད་ཟད་པའི་ཚད་ནི༔ དེའི་རྟགས་རྫོགས་ནས་ཕུང་པོ་ལྷག་མེད་དུ་སངས་རྒྱ་བ་ཡིན་ནོ༔ སྤྱིའི་ཚད་གདིང་བཞིའི་རྣལ་འབྱོར་རོ༔ འདི་ནས་ཕྱིའི་རྟགས་རྣམས་བཤད་དེ༔ འོད་ཚད་ལ་ཕེབས་པའི་རྟགས་སུ༔ འདས་པའི་དུས་སུ་འོད་འབྱུང་༔ ཐིག་ལེ་ཚད་ལ་ཕེབས་པའི་རྟགས་སུ༔ འདས་པའི་དུས་སུ་སྐུ་གདུང་རིང་སྲེལ་འབྱུང་༔ རླུང་ཚད་ལ་ཕེབས་པའི་རྟགས་སུ༔ འདས་པའི་དུས་སུ་སྒྲ་འབྱུང་༔ དབྱིངས་ཚད་ལ་ཕེབས་པའི་རྟགས་སུ༔ འདས་པའི་དུས་སུ་ས་གཡོ་བ་འབྱུང་༔ ཞིང་ཁམས་ཚད་ལ་ཕེབས་པའི་རྟགས་སུ༔ འདས་པའི་དུས་སུ་འཇའ་ཚོན་འབྱུང་ངོ་༔ སྐུ་ཚད་ལ་ཕེབས་པའི་རྟགས་སུ༔ གནས་པའི་དུས་སུ་སྐུ་འབྱུང་བ་ཡིན་ནོ༔ དེ་རྣམས་ཕྱིའི་རྟགས་སོ༔ ཚད་ཀྱི་ཡི་གེ་བཀོད་པ་འདི་ལས་ཅན་གཅིག་དང་འཕྲད་པར་ཤོག༔ ས་མ་ཡ༔ ཁ་ཐམ༔ རྒྱ་རྒྱ་རྒྱ༔ ཨྠིྀ༔ དགེའོ། ། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༥༽མཁའ་འགྲོ་སྙིང་ཏིག་གི་རྟགས་ཡིག་ཚད་ཡིག - PAGE 270 -- PAGE 271 -- PAGE 267 -