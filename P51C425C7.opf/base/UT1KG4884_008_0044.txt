༄༅། །རླུང་སྦྱོར་ཡེ་ཤེས་དྲ་བ་བཞུགས་སོ། །

རིན་ཆེན་ཤོག་སེར་སྐོརཿ ༈ EMBED Photoshop.Image.7 \s སློབ་དཔོན་ཆེན་པོ་པདྨ་འབྱུང་གནས་ལ་ཕྱག་འཚལ་ལོ༔ ཡང་ཟབ་མཁའ་འགྲོ་སྙིང་ཏིག་གི་གདམས་པ༔ རླུང་སྦྱོར་ཡེ་ཤེས་དྲ་བ་འདི་ལ་དོན་གསུམ་སྟེ༔ བདེ་གསལ་མི་རྟོག་པའི་རླུང་གསུམ་གྱིས༔ ལྷུན་གྲུབ་སྐུ་གསུམ་དུ་ངོ་སྤྲོད་པ་དང་༔ གཉིས་མེད་ཡེ་ཤེས་ཀྱི་རླུང་གིས༔ གདོད་མའི་ཀ་དག་ཆེན་པོར་ངོ་སྤྲོད་པ་དང་༔ རང་གྲོལ་ཐ་མལ་གྱི་རླུང་གི ས ༔ ཅིར་སྣང་ཤར་གྲོལ་དུ་ངོ་སྤྲོད་པའོ༔ དང་པོ་ལ་གསུམ་ལས༔ བདེ་སྟོང་ལོངས་སྐུའི་རླུང་སྦྱོར་ནི༔ སྟན་བདེ་བ་ལ་རྣལ་འབྱོར་པའི་འདུག་སྟངས་ཀྱིས༔ ཕྱེད་ཀྲུང་དུ་འདུག་ལ༔ རླུང་རོ་གསུམ་ཕྱིར་དྲག་པོས་ཕྱུང་ལ་འཇམ་རླུང་དལ་བུས་རྔུབས་ཏེ༔ སྟེང་རླུང་ཅུང་ཟད་མནན༔ འོག་རླུང་དྲག་ཏུ་འཐེན་ལ༔ ཡབ་ཡུམ་འཁྲིལ་སྦྱོར་གྱིས་བདེ་བ་ལ་སེམས་བཟུང་སྟེ༔ རླུང་ཐུབ་ཐང་བུམ་པ་ཅན་དུ་བསྐྱིལ་པས༔ ཉི་མ་བདུན་ན་བདེ་སྟོང་གཉིས་སུ་མེད་པའི་ཡེ་ཤེས༔ ལོངས་སྤྱོད་རྫོགས་པའི་སྐུའི་ཡེ་ཤེས་སྐྱེ་བར་ངེས་སོ༔ དེའི་ཚེ་ཕྱི་སྣང་བ་སྣ་ཚོགས་བདེ་བའི་ཞིང་ཁམས་སུ་ལྷུན་གྱིས་གྲུབ༔ ནང་རིག་པ་སྣ་ཚོགས་བདེ་བའི་ཞིང་ཁམས་སུ་ལྷུན་གྱིས་གྲུབ༔ གསང་བ་འོད་གསལ་ལ་གཏད་ནས་བསྒོམས་པས༔ སྐུ་དང་ཡེ་ཤེས་ཀྱི་ཐིག་ལེ་གསལ་བས༔ བདེ་སྟོང་གི་ཡེ་ཤེས་ལྷན་ཅིག་སྐྱེས་པ་དང་༔ རང་བཞིན་རྫོགས་པ་ཆེན་པོར་ལྷུན་གྱིས་གྲུབ་པ་ནི༔ རྫོགས་པ་ཆེན་པོ་བདེ་བ་ཆེན་པོ་འོད་གསལ་གྱི་རྒྱ་མཚོ་ལས་ལྷུན་གྱིས་གྲུབ་པའི་དགོངས་པའོ༔ གཉིས་པ་གསལ་བ་སྤྲུལ་པ་སྐུའི་རླུང་སྦྱོར་ནི༔ ཡང་སྟན་བདེ་བ་ལ་རྡོ་རྡོ་སྐྱིལ་ཀྲུང་གིས་འདུག་ལ༔ དར་གཅིག་ངལ་སོས་པར་བྱས་ཏེ༔ བར་སྣང་སྤྲིན་མེད་པའི་ངོས་སུ་མིག་མ་འགུལ་བར་གཏད་ལ༔ རླུང་དྲག་ཅིང་དལ་ལ་རབ་ཏུ་འཇམ་པས༔ མཉམ་པར་ཕྱིར་ཕྱུང་ལ༔ རིག་པ་ནམ་མཁའ་ལ་གཏད་དེ༔ ཐུབ་ཐང་དུ་ཕྱིར་བཟུང་ལ༔ ནང་དུ་མི་གཏང་བར་ལྷན་ནེར་མཉམ་པར་བཞག་པས༔ སྔ་དྲོ་གཅིག་ན་གསལ་སྟོང་གཉིས་སུ་མེད་པའི་ཡེ་ཤེས་འཆར་ཏེ༔

དེའི་ཚེ་ཕྱི་སྣང་བ་སྣ་ཚོགས་གསལ་ལ་འཛིན་པ་མེད་པ༔ ནང་རིག་པ་སྣ་ཚོགས་འཕྲོ་ལ་གཅིག་ཏུ་གནས་པ༔ གསང་བ་འོད་གསལ་ལ་གཏད་ནས་བསྒོམས་པས༔ སྐུ་དང་ཡེ་ཤེས་ཀྱི་ཐིག་ལེ་གསལ་བ༔ འཛིན་མེད་གཉུག་མའི་ཡེ་ཤེས་སྣ་ཚོགས་སྤྲུལ་པའི་སྐུའི་ཡེ་ཤེས་སྐྱེ་བར་ངེས་སོ༔ གསུམ་པ་ཟུང་འཇུག་ཆོས་ཀྱི་སྐུའི་རླུང་སྦྱོར་ནི༔ བར་རླུང་མ་ནིང་གི་རླུང་གིས་བྱ་སྟེ༔ ཡང་རྡོ་རྗེ་སྐྱིལ་མོ་ཀྲུང་གིས་འདུག་ལ༔ རླུང་སྣ་གཉིས་ལ་མི་གཏོང་བར༔ ཁ་ན་ཕར་ལ་ཅི་ནས་ཀྱང་དལ་བར་རང་འགྲོས་སུ་གཏོང་སྟེ༔ ཕྱིར་ཇི་ཙམ་གནས་ཀྱི་ཡུན་བཞག་ལ༔ ནང་དུ་རང་འགྲོས་རབ་ཏུ་དལ་བས་མ་ཚོར་ཙམ་དུ་རྔུབས་ལ༔ སྙིང་གར་སྟེང་འོག་གི་རླུང་གཉིས་སུ་མེད་པས་མི་རྟོག་པའི་ངང་ལ་མཉམ་པར་བཞག་གོ༔ ཉི་མ་གསུམ་གང་ལ་ཡང་མི་རྟོག་ཅི་ལ་ཡང་མི་འཕྲོ་བའི་ཤེས་པ་སྐྱེ་མེད་སྤྲོས་པ་དང་བྲལ་བ༔ ཆོས་ཀྱི་སྐུའི་ཡེ་ཤེས་སྐྱེའོ༔ དེའི་ཚེ་ཕྱི་སྣང་བ་སྣ་ཚོགས་དབང་པོའི་མངོན་སུམ་ལྟར༔ སྣང་ལ་མ་ངེས་པ་ཆོས་སྐུ་མཉམ་པར་རོ་གཅིག༔ ནང་རིག་པ་སྣ་ཚོགས་ཐང་ཆད་ཀྱི་སྐྱེས་བུ་ངལ་སོས་པ་ལྟར༔ འཕྲོ་གནས་གཉིས་སུ་མེད་ལ་སྐྱེ་མེད་དུ་རོ་གཅིག༔ གསང་པ་འོད་གསལ་ལ་གཏད་ནས་བསྒོམས་པས༔ སྐུ་དང་ཡེ་ཤེས་ཀྱི་ཐིག་ལེར་གསལ་ཡང་༔ ཁ་དོག་དབྱིབས་མཚན་དུ་མི་རྟོག་པ་ཡེ་སྟོང་རྫོགས་པ་ཆེན་པོ་བྱ་བྲལ་ཆོས་ཀྱི་སྐུར་ལྷུན་གྱིས་གྲུབ་པ་ནི༔ རྣམ་པར་མི་རྟོག་པ་ཆོས་ཀྱི་སྐུའི་དགོངས་པའོ༔ གཉིས་པ་གཉིས་མེད་ཡེ་ཤེས་ཀྱི་རླུང་གིས་གདོད་མའི་ཀ་དག་ཆེན་པོར་ངོ་སྤྲད་པ་ནི༔ སྟོན་སེར་ལྟ་བུ་ནམ་མཁའ་སྤྲིན་དང་བྲལ་བའི་ཚེ༔ གནས་དབེན་པར་སྟན་བདེ་བ་ལ་གན་རྐྱལ་ལ་ཉལ་ཏེ༔ མིག་ནམ་མཁའི་དཀྱིལ་དུ་མ་འགུལ་བར༔ ཉིན་མོ་ཐིག་ལེ་ཡེ་ཤེས་ཀྱི་སྣང་བ༔ མཚན་མོ་གཟའ་སྐར་ལྷུན་གྲུབ་ཀྱི་སྣང་བ་ལ་བལྟ་སྟེ༔ དབུགས་ཕྱི་ནང་དུ་རྒྱུ་བ་ཤིན་ཏུ་དལ་བུས་མི་ཚོར་བར་བྱས་ཏེ༔ ལྷན་ནེར་མཉམ་པར་བཞག་པས༔ མི་གཅིག་ཟན་ཟ་བའི་ཡུན་ལ་ཤེས་པ་སྟོང་གསལ་བདེ་བ་ཆེན་པོའི་ཆོས་ཉིད༔

སྐྱེད་མེད་བསམ་ཡུལ་ལས་འདས་པ༔ གདོད་མའི་ཀ་དག་གི་ངང་ཅི་འདྲ་བར་འཆར་ཏེ༔ དེའི་ཚེ་ནམ་མཁའ་སྔོན་པོ་སྟོང་གསལ་འདུས་མ་བྱས་པ༔ གང་གིའང་འཆར་གཞིར་སྣང་བ་ནི༔ གདོད་མའི་ལྷུན་གྲུབ་རིན་པོ་ཆེའི་སྦུབས་ཀ་དག་གི་ངོ་བོ་ལ༔ གཟའ་སྐར་ཐིག་ལེར་གསལ་བ་ནི་ལྷུན་གྲུབ་སྐུ་གསུམ་གྱི་སྣང་བ་ནང་གསལ་དུ་སྣང་བ་སྟེ༔ འདི་ལྟར་ཡིན་པ་གང་དུའང་མ་གྲུབ་པའི་ཤེས་པ་ནི༔ གཞི་གནས་ཀྱི་ཡེ་ཤེས་ལ་གང་གིའང་འཆར་གཞི་མ་འགགས་པ་ཐུགས་རྗེ་རིག་པའི་ཡེ་ཤེས་ཏེ༔ སྐུ་གསུམ་འདུ་འབྲལ་མེད་པའི་དགོངས་པ་མཐར་ཕྱིན་པའ ༔ དེའང་ངོ་བོ་སྟོང་པ༔ རང་བཞིན་གསལ་བ༔ ཐུགས་རྗེ་མ་འགགས་པ་གསུམ་ནི༔ ཆོས་སྐུ་ལོངས་སྐུ་སྤྲུལ་སྐུ་གསུམ་སྟེ༔ གདོད་མའི་མགོན་པོ་འོད་མི་འགྱུར་བ༔ གཞི་ཐོག་ན་ཇི་ལྟར་གནས་པའི་དགོངས་པ་མཐར་ཐུག་པའོ༔ དེའི་ཚེ་ཕྱི་སྣང་བར་འཛིན་པའི་རྟོག་པ་ཕྲ་རགས་ནུབ་པས་ཡེ་སྟོང་རྩ་བ་དང་བྲལ་བའི་ཆོས་ཉིད་དུ་ལྷུན་གྱིས་གྲུབ༔ ནང་རིག་པ་སྣ་ཚོགས་སུ་འཕྲོ་བ་གཞི་ལ་ཐིམ་པས༔ སྐྱེ་མེད་བསམ་ཡུལ་ལས་འདས་པར་ལྷུན་གྱིས་གྲུབ༔ གསང་བ་འོད་གསལ་དུ་འཛིན་པར་གྲོལ་བས༔ སྐུ་དང་ཡེ་ཤེས་སུ་སྣང་བའང་ཡོད་མེད་ཀྱི་མཐའ་ལས་འདས་པས༔ གདོད་མའི་གནས་ལུགས་གཞོན་ནུ་བུམ་པའི་སྐུར་ལྷུན་གྱིས་གྲུབ་པའི་དགོངས་པའོ༔ འདི་ནི་བདག་གིས་གདོད་མའི་གཞིའི་འདུག་ཚུལ་ཇི་ལྟ་བ་བཞིན་མཐོང་ནས་ཕྱི་རབས་ཀྱི་ངོ་སྤྲོད་ཆེན་མོར་བཀོད་པས་རབ་ཏུ་ཟབ་པའི་ཡང་ཟབ་བོ༔ གསུམ་པ་རང་གྲོལ་ཐ་མལ་གྱི་རླུང་གིས་ཅིར་སྣང་ཤར་གྲོལ་དུ་ངོ་སྤྲད་པ་ནི༔ ལས་རླུང་རང་སར་བཞག་པ་སྟེ༔ དེ་ཡང་ད་ལྟར་གྱི་ལུས་ངག་ཡིད་གསུམ་ལ༔ ཅི་ཤར་ཅི་སྣང་ཡང་མི་འགགས་མི་སྒྲུབ་མི་ལེན་མི་འདོར་བར༔ རང་སར་ཕྱམ་ཕྱམ་གཟའ་གཏད་མེད་པར་འཇོག་པ་སྟེ༔ རྨི་ལམ་གྱི་ནང་ན་སྣང་བའམ༔ ཤེས་པ་བུ་ཆུང་གི་ཤེས་པ་ལྟ་བུའམ༔ སྨྱོན་པའི་རང་སྣང་ལྟར༔ གང་ལའང་ཆེད་འཛིན་དང་བདེན་ཞེན་མེད་པར༔ སྐད་ཅིག་སྔ་མའི་ཤེས་པ་ཕན་ཆད་ལ་དྲན་པས་རྗེས་སྙོགས་མི་བྱེད༔

ཕྱི་མ་ཕན་ཆད་ལ་རེ་དོགས་ཀྱིས་སྔོན་བསུ་མི་བྱེད༔ ད་ལྟར་གྱི་རིག་པ་སྐད་ཅིག་མ་ལ་དགག་སྒྲུབ་ཀྱིས་རྩིས་གདབ་མི་བྱེད༔ གང་ཤར་གྱི་རིག་པ་ལ་དེར་འཛིན་གྱིས་གཟོ་མེད་པར༔ ཆད་དེ༔ བུན་ནེ༔ སང་ངེ་༔ བདེན་མེད་ཀྱི་ངང་དུ་འགྲོ༔ ཉལ་འདུག༔ སྡོད་ལ་སོགས་པ་བྱེད་པའོ༔ དེའང་ཕྱི་སྣང་བ་སེམས་ཀྱི་འཁྲུལ་སྣང་ཡིན་པས་རྨི་ལམ་སྒྱུ་མ་དང་འདྲ་བར་ངོ་སྤྲད༔ ནང་དྲན་རིག་གློ་བུར་གྱི་རྐྱེན་སྣང་ཡིན་པས༔ བར་སྣང་གི་སེར་བུ་དང་འདྲ་བར་ཝལ་པོ་རྗེས་མེད་དུ་ངོ་སྤྲད༔ གསང་བ་སྐུ་དང་ཡེ་ཤེས་ཀྱི་འོད་གསལ་རིག་པའི་རང་གདངས་ཡིན་པས་བྱད་དང་མེ་ལོང་གི་གཟུགས་བརྙན་ལྟར་སྐྱེ་འགག་གནས་གསུམ་དང་བྲལ་བར་ངོ་སྤྲད༔ སྣང་སྲིད་གཞི་བྲལ་གྱི་དགོངས་པ་ཡེ་གྲོལ་ཀློང་ཡངས་ཆེན་པོར་ལ་བཟླའོ༔ དེ་ལྟར་རླུང་གི་གནད་ལ་བརྟེན་ནས་ནི༔ གདོད་མའི་གཞི་སྣང་ཟབ་མོའི་ངོ་སྤྲོད་ནི༔ ཨོ་རྒྱན་པདྨའི་བཀའ་དྲིན་བྱིན་རླབས་ལས༔ ཇི་ལྟར་བདག་གིས་རྟོགས་བཞིན་འདི་ཉིད་དུ༔ སྙིང་ཕྱུང་ལག་མཐིལ་ཉིད་དུ་བཀྲམ་པ་ཡིན༔ ཕྱི་རབས་སྐལ་ལྡན་རྣམས་དང་འདི་འཕྲད་ཤོག༔ རླུང་སྦྱོར་ཡེ་ཤེས་དྲ་བ་ཞེས་བྱ་བ༔ གངས་རི་ཐོད་དཀར་རིན་ཆེན་སྙིང་པོའི་མགུལ༔ ཨོ་རྒྱན་རྫོང་དུ་དྲི་མེད་འོད་ཟེར་གྱིས༔ ཕྱི་རབས་དོན་དུ་སྣང་བར་བྱས་པ་ཡིན༔ ཨྠིྀ༔ རྒྱ་རྒྱ་རྒྱཿ མེས་པོའི་ཤུལ་བཞག་ལས། ཀློང་ཆེན་བཀའ་འབུམ། ༼༨༽རླུང་སྦྱོར་ཡེ་ཤེས་དྲ་བ། - PAGE 50 -- PAGE 51 -- PAGE 47 -