༄༅། །ཡི་དམ་ཡིད་བཞིན་ནོར་བུ་བཞུགས་སོ། །

དངོས་གྲུབ་མཆོག་སྩོལ་ཡི་དམ་ལ། །དང་པོ་ཉིད་དུ་ཕྱག་འཚལ་ཏེ། ། དོན་གཉིས་ལྷུན་གྱིས་གྲུབ་པའི་ཕྱིར། །ཡི་དམ་ཡིད་བཞིན་ནོར་བུ་བྲི། །དང་པོ་དབེན་ཞིང་ཡིད་དུ་འོང་བའི་གནས་སུ་ཐོ་རངས་ཀྱི་ཆ་ལ་ལངས་ཏེ། སྐྱིལ་མོ་ཀྲུང་གིས་འདུག་ནས། རླུང་གསུམ་ཕྱིར་བུས་ཏེ། དལ་བུས་བཟུང་རྗེས་སྐྱབས་སུ་འགྲོ་བ་དང་སེམས་བསྐྱེད་ལ། ཨཱོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཤུདྡྷོ྅་ཧཾ། གིས་སྟོང་པར་བསམ་པའི་ངང་ལས། པཾ་ལས་པདྨ་དམར་པོ་གཅིག་གི་སྟེང་དུ་རཾ་ལས་ཉི་མ་འོད་འབར་བའི་དབུས་སུ། རང་ཉིད་འོད་དཔག་མེད་དམར་པོ་རྡོ་རྗེའི་སྐྱིལ་ཀྲུང་ཅན། ཕྱག་གཉིས་མཉམ་གཞག་གི་སྟེང་ན་ཚེའི་བུམ་པ་བདུད་རྩིས་བཀང་བ་བསྣམས་པ། དར་དམར་སེར་གྱི་ཤམ་ཐབས་ཅན། རིན་པོ་ཆེའི་དབུ་བརྒྱན་ལ་སོགས་པས་བརྒྱན་ཞིང༌། འོད་འཕྲོ་བའི་སྙིང་གར་པདྨ་འདབ་བཞིའི་དབུས་སུ་ཉི་མ་ལ་ཧྲཱིཿདམར་པོ་འོད་འཕྲོ་བའི་འོད་ཀྱིས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། ཉི་ཟླ་ལ་སོགས་པའི་ཚེ་དང༌། བསོད་ནམས་དང༌། གཟི་བརྗིད་ཐམས་ཅད་བསྡུས་ནས་རང་གི་ལུས་ཁེངས་པར་བསམ་པའི་སྤྱི་བོར་བདེ་ཆེན་འཁོར་ལོ་ན་པདྨ་ཉི་ཟླའི་དབུས་སུ། ཀུན་བཟང་ཡབ་ཡུམ་ཞལ་སྦྱོར་མཉམ་གཞག་མཛད་པའི་སྦྱོར་མཚམས་སུ་ཧྲཱིཿའི་འོད་ཕོག་པས་བྱང་སེམས་ཚེའི་བདུད་རྩི་དཀར་དམར་འདྲེས་པའི་རྒྱུན་ན་ར་ར་བྱུང་ནས། རྐང་མཐིལ་ནས་སྤྱི་བོའི་བར་དུ་ཁེངས། ཧྲཱིཿལ་ཕོག་པས་བདེ་བ་ཆེན་པོར་ཕྲི་ལི་ལི་སོང་བར་བསམ་ཏེ། འོག་རླུང་ཅུང་ཟད་འཐེན། སྟེང་རླུང་མནན་ཏེ། སྙིང་ཀར་ཁ་སྦྱར་ལ་གཟུང་ཞིང༌། མ་ཡེངས་པར་སྒོམ་པ་རྒྱུན་རིང་དུ་བྱས་ནས་བཟླས་པ་བྱེད་ན་རླུང་དང་བསྟུན་ལ། ལྕེ་རྩེ་ཡ་རྐན་ལ་བཟློག ། སོ་དང་མཆུ་བག་ཙམ་མ་རེག་པས་འོག་རླུང་འཐེན་ནས་ཧྲཱིཿཧྲཱིཿཞེས་རིང་དུ་བརྗོད་པས། ལུས་སེམས་བདེ་ཕྲི་ལི་ལི་མ་བྱུང་གི་བར་དུ་བརྒྱའམ་སྟོང་བཟླས་པའི་འོད་ཟེར་གྱིས། ཕྱོགས་བཅུའི་སངས་རྒྱས་ལ་སོགས་པའི་འཆི་མེད་ཚེའི་བདུད་རྩི་བསྡུས་ཏེ།

ཆར་བཞིན་བྱུང་བ་སྙིང་ཀའི་ཧྲཱིཿལ་ཐིམ་པར་བསམ་ལ་བཟླས་པ་བྱའོ། །འཕྲོ་གཅོད་དུས་ཧྲཱིཿལས་འོད་འཕྲོས་པས། སྣོད་བཅུད་ཀྱི་འཇིག་རྟེན་ཐམས་ཅད་དམར་ལམ་གྱིས་འོད་དུ་ཞུ་ནས། སྙིང་ཀའི་ཧྲཱིཿལ་ཐིམ་པས་ཚེ་མི་འགྱུར་བའི་དངོས་གྲུབ་ཐོབ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཉན་རང་ལ་སོགས་པ་ཐམས་ཅད་འོད་དུ་ཞུ་ནས་ཧྲཱིཿལ་ཐིམ་པས། རྡོ་རྗེ་ལྟ་བུའི་ཚེར་འགྱུར་བར་བསམས་ལ་རླུང་བཟུང་ནས་ཧྲཱིཿལ་མ་ཡེངས་པར་གཏད་ལ་དར་ཅིག་བསྒོམ་པའི་རྗེས་ལ། སེམས་ཅན་ཐམས་ཅད་ཀྱི་དོན་དུ་བསྔོ་བ་བྱ་སྟེ། མཆིལ་མ་ཁོང་དུ་མིད་པར་བྱའོ། །དེ་ལྟར་རྩ་བའི་སྒྲུབ་པ་ཞག་ཉི་ཤུ་རྩ་གཅིག་བྱས་ནས། ཕྱིས་ཐུན་མ་ཆག་ཙམ་རེ་བྱས་པས། དུས་མ་ཡིན་པར་འཆི་བ་ཐམས་ཅད་ལས་གྲོལ་ནས་ཚེ་རིང་ཞིང་ནད་མེད་པར་འགྱུར་རོ། །རྨི་ལམ་དུ་ལོ་ཏོག་ལེགས་པ་དང༌། བཙས་མ་བརྡབ་དང༌། འབྲུའི་ཕུང་པོ་དང༌། ཉི་ཟླ་ཤར་བ་དང༌། ཕ་རོལ་བའི་རིགས་མང་པོ་འདུ་བ་དང༌། དངོས་པོ་ལ་གྲངས་འཇལ་བ་རྨི་དུས་འགྲུབ་པ་ཡིན་ནོ། །ཚེ་ཟད་པ་ལས་ཀྱང་ལོ་བདུན་བདུན་གྱིས་ཕྱིར་འཕེལ་བར་བྱེད་དོ། །ཞག་བདུན་བསྒྲུབ་ན་ལོ་གཅིག་གི་བར་དུ་འཆི་བ་བཟློག་གོ །ཞག་བཅུ་བཞིས་ལོ་གཉིས་དང༌། ཉེར་གཅིག་གིས་ལོ་གསུམ་ལ་སོགས་པ་ཚེ་འཕེལ་པར་བྱེད་དོ། །འདི་ནི་ཞལ་ནས་བརྒྱུད་པ་ཡང་གསང་གནད་ཀྱི་མན་ངག་ཡི་གེར་བཀོད་པས། ཆིག་བརྒྱུད་གཅིག་ལས་སྤེལ་བར་མི་བྱའོ། །ཤིན་ཏུ་ཟབ་པའི་ཡང་གནད་གསང་བ་དམ་པའོ། །དེ་ལྟར་འཆི་མེད་ཚེ་ཡི་བསྒྲུབ་ཐབས་ཤིག །ཡི་གེར་བཀོད་པའི་དགེ་བས་འགྲོ་བ་ཀུན། །ཚེ་དཔག་མེད་པའི་གོ་འཕང་རབ་ཐོབ་ནས། །རྡོ་རྗེའི་ཚེ་ལྡན་དོན་གཉིས་ལྷུན་གྲུབ་ཤོག །ཡི་དམ་གྱི་ཚེ་སྒྲུབ་ཡིད་བཞིན་ནོར་བུ་ཞེས་བྱ་བ། ཐེག་པ་མཆོག་གི་རྣལ་འབྱོར་པ་ཀློང་ཆེན་རབ་འབྱམས་ཀྱིས་བཀོད་པ་རྫོགས་སོ། །དགེའོ། །དགེའོ། །དགེའོ།། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ།

༼༡༠༽ཡི་དམ་ཡིད་བཞིན་ནོར་བུ། - PAGE 160 -- PAGE 159 - - PAGE 158 -