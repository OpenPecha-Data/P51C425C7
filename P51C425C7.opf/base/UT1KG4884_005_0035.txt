༄༅། །ཞལ་གདམས་གནད་ཀྱི་ཕྲེང་བ་བཞུགས་སོ༔

 EMBED Photoshop.Image.7 \s རིགས་ཀྱི་ཌཱཀྐི་ལྔ་ལ་ཕྱག་འཚལ་ལོ༔ ཌཱཀིའི་སྙིང་གི་ཏི་ཀ་ལས༔ ཞལ་གྱི་གདམས་པ་བྲི་བར་བྱ༔ དེ་ལ་འདིར་ཐེག་པ་ཆེན་པོ་གསང་སྔགས་ཀྱི་ཆོས༔ ཐེག་པ་ཆུང་ངུ་དང་མ་འདྲེས་པ༔ ཚེ་གཅིག་གིས་སངས་རྒྱ་བ༔ འཕྲལ་བདེ་ལ་ལམ་མྱུར་བའི་གདམས་པ་ལ་བཞི་སྟེ༔ དང་པོ་ཕྱག་རྒྱ་མ་སྤང་བྱ་དང་བསྒྲུབ་བྱའི་མཚན་ཉིད་དང་༔ རྒྱུའི་ཐིག་ལེ་སྤང་བྱ་དང་བསྒྲུབ་བྱའི་མཚན་ཉིད་གཉིས་ཏེ་བཞིའོ༔ དེ་ལ་ཕྱག་རྒྱ་མ་སྤང་བར་བྱ་བའི་མཚན་ཉིད་ནི༔ ཀུན་ཏུ་བཟང་མོ་ཀློང་གསལ་ཉི་མའི་རྒྱུད་ལས༔ རྩ་ཞིག་རྩ་ཞ་རྩ་རྒུད་གསུམ༔ བདེ་བ་མེད་པས་སྤང་བར་བྱ༔ ཞེས་པས༔ རྩ་ཞིག་པ་ནི་བུ་ཚ་སྐྱེས་པ་ལ་ཟེར་ཏེ༔ བྱིས་པ་སྐྱེས་པ་ལན་རེ་ལ་རུས་ཚིགས་ཐམས་ཅད་ཤིགས་ཀྱིས་སོང་བས༔ རྩ་ཐམས་ཅད་གློད་ཀྱིས་སོང་བས་རྩ་ལ་གྲིམས་མེད་པས་བདེ་བའི་གནས་མེད་དོ༔ དཔེར་ན་དྲུ་བུ་གྲིམས་པོ་བརྐྱངས་པས་ལྷོད་ཀྱིས་འགྲོ་བ་དང་འདྲའོ༔ བདེ་བའི་བོགས་ཆུང་པས་སྤངངོ་༔ རྩ་ཞ་བ་ནི༔ གཅོང་ལ་སོགས་པ་ནད་བུ་ཡུན་རིང་གིས་ཟིན་པའི་ཤེས་རབ་མ་ནི༔ ནད་དང་གཏར་བ་དང་བསྲེག་པ་དང་བཤལ་ལ་སོགས་པ་བྱས་པས༔ ལུས་ཀྱི་ལྷ་བ་དང་སྟོབས་ཉམས་ཤིང་༔ བདེ་བ་བྱང་སེམས་ཀྱི་འགྱུ་ལམ་ཆད་ཅིང་འགག་པས༔ བདེ་བའི་བོགས་མེད་པས་སྤང་༔ དཔེར་ན་མི་རྒས་པའི་ལུས་ལ་ཤ་དང་སྟོབས་མེད་པ་དང་འདྲ༔ རྩ་རྒུད་པ་ནི་ལས་ཆེན་པོ་བྱས་པ་དང་༔ མྱ་ངན་དྲག་པོ་བྱུང་བ་དང་༔ ཟས་བཅུད་མེད་ཟོས་པས་རྩ་རྒུད་དེ༔ བདེ་བའི་བོགས་མེད་པས་སྤང་༔ དཔེར་ན་སྤྲང་མོ་ལ་བདེ་བ་མི་སྐྱེ་བ་ནི༔ ནང་ན་བདེ་བའི་རྒྱུ་མེད་པས་ཕྱིར་ཡིད་དུ་མི་འོང་བའོ༔ ནང་ན་བདེ་བའི་རྒྱུ་ཡོད་ན༔ ཕྱིར་ཡིད་དུ་འོང་ཞིང་མཛེས་པའོ༔ ཕྱག་རྒྱ་མ་བསྒྲུབས་པར་བྱ་བའི་མཚན་ཉིད་ནི༔ རྟགས་གསུམ་དང་ལྡན་པ་ཞིག་དགོས་ཏེ༔ ཕྱི་ལུས་ཀྱི་རྟགས་ཚང་བ་དང་༔ ནང་རྩའི་རྟགས་ཚང་བ་དང་༔ གསང་བ་སེམས་ཀྱི་རྟགས་ཚང་བའོ༔ དེ་ཡང་ཀློང་གསལ་ལས༔ ཕྱི་ནང་གསང་བའི་རྟགས་ཚང་ཞིང་༔

དྲི་ཞིམ་སྐད་སྙན་ཡིད་འོང་མཛེས༔ བདེ་བའི་མདངས་ལྡན་ཆོས་ལ་མོས༔ གསང་ཐུབ་ཤེས་རབ་ཆེ་བ་འོ༔ ཞེས་སོ༔ ཕྱི་ལུས་ཀྱི་རྟགས་ནི༔ ལང་ཚོ་དར་ལ་བབ་པ༔ ལོ་བཅུ་དྲུག་ནས་ཉི་ཤུ་རྩ་བརྒྱད་ཀྱི་བར་དུ་གོང་གི་སྐྱོན་གྱིས་མ་གོས་པ་དེ་ཡིན༔ དེའི་ཡོན་ཏན་ལུས་རྒྱས་པས་རྩ་རྒྱས༔ རྩ་རྒྱས་པས་རླུང་རྒྱས་རླུང་རྒྱས་པས་ཐིག་ལེ་རྒྱས༔ ཐིག་ལེ་རྒྱས་པས་བདེ་བ་རྒྱས་པར་འོང་༔ བདེ་བ་རྒྱས་པས་རྣལ་འབྱོར་པའི་ཐིག་ལེ་འཕེལ་བས༔ ཐུན་མོང་དུ་ཡོན་ཏན་མང་པོ་སྐྱེ༔ མཆོག་ཏུ་བདེ་སྟོང་གི་ལྷན་ཅིག་སྐྱེས་པའི་ཡེ་ཤེས་གསལ་ལ་མ་འགགས་པར་ལྷག་གི་མཐོང་བའོ༔ དེ་ཡང་ཕྱག་རྒྱ་མའི་ནང་གི་བདེ་བའི་སྟོབས་ཕྱིར་ཤར་བས་མཛེས་ཤིང་ཡིད་དུ་འོང་བས༔ སྐྱེས་པ་ཐམས་ཅད་ཡིད་ཆགས་པས་བདེ་བ་ཁྱད་པར་ཅན་སྐྱེ་བའི་ཡོན་ཏན་ཡོད་དོ༔ དེ་ཡང་སྐྲ་ལི་སོ་ལེགས་པ་ཡན་ལག་རྒྱས༔ ཆོས་ལ་མོས་པ་ནི་རྡོ་རྗེ་རིགས་ཀྱི་ཌཱཀྐི་ཡིན་པས༔ ཡུལ་ཕྱོགས་དང་རྣལ་འབྱོར་པ་ལ་བཀྲ་ཤིས་པའི་དགོས་པ་ཡོད་དོ༔ དྲི་ཞིམ་པས་བདེ་བ་ཡུན་རིང་ཞིང་སྤྲོ་བའི་ཡོན་ཏན་ཡོད༔ སྐད་སྙན་པས་བདེ་བ་ལ་ཡིད་འཇུག་པའི་དགོས་པ་ཡོད༔ རྐེད་པ་ཕྲ་བས་མཉེན་ཏེ་བདེ་བ་རྒྱུན་མི་འཆད་པའི་དགོས་པ་ཡོད༔ སྨད་ཀྱི་ཞིང་རྒྱས་པ་བྷ་ག་རུབ་པས་བདེ་བ་བཙལ་སླ་བའི་དགོས་པ་ཡོད༔ ཆགས་པའི་མདངས་དང་ལྡན་པས་བདེ་བ་རང་དབང་མེད་པར་སྐྱེ་བའི་དགོས་པ་ཡོད༔ ནང་གི་རྟགས་ནི༔ གསང་ཐུབ་པས་གསང་སྤྱོད་གཞན་ལ་མི་སྨྲ་བའི་དགོས་པ་ཡོད༔ བདེ་བའི་སྐད་འབྱིན་པས་བདེ་བ་ཁ་གསོ་བའི་ཡོན་ཏན་ཡོད༔ བྷ་གའི་ནང་ན་རྩ་སྣ་རྩེ་མོ་རིང་བ་དང་དེ་ལ་རྡོ་རྗེ་རེག་པ་ཙམ་གྱིས་སྐད་འོང་བ་སྟེ༔ བདེ་བ་མི་བཟོད་པ་སྐྱེ་བའི་ཡོན་ཏན་ཡོད༔ གསང་བའི་རྟགས་ནི༔ གཞི་དད་པ་ཆེ་ཞིང་ཆོས་ལ་མོས་པས་ལོག་པའི་ལམ་དུ་མི་འགྲོ་བའི་ཡོན་ཏན་ཡོད༔ ཤེས་རབ་ཆེ་བས་བླ་མའི་བརྡ་དང་གསུང་སྒྲོས་གོ་བའི་དགོས་པ་ཡོད༔ དབང་ཐོབ་དམ་ཚིག་བསྲུང་བས་བྱིན་རླབས་འཇུག་ཅིང་སྔགས་སྤྱོད་ལ་སྐུར་པ་མི་འདེབས་པའི་དགོས་པ་ཡོད༔

དེ་ལྟར་རྟགས་དང་ལྡན་པ་བརྟེན་ཞིང་༔ རྟགས་མི་ལྡན་པ་སྤང་བར་བྱའོ༔ དེ་ཡང་ཀློང་གསལ་ལེའུ་བརྒྱད་པ་ནས༔ སྐྱོན་སྤང་ཡོན་ཏན་ལྡན་པ་བརྟེན༔ འབྲས་བུ་གནས་སྐབས་མཐར་ཐུག་གོ༔ ཞེས་སོ༔ དེ་ལྟ་བུའི་ཕྱག་རྒྱ་མ་དེ་བརྟེན་པར་བྱ་བ་ལ་དོན་ལྔ་སྟེ༔ བདེ་བ་དབབ་པ༔ བསྐྱིལ་བ༔ བཟློག་པ༔ དགྲམ་པ༔ སྐྱོན་ཡོན་གྱི་གནད་དོ༔ དང་པོ་བདེ་བ་བྱང་ཆུབ་ཀྱི་སེམས་དེ༔ ལས་རྒྱ་དང་སྦྱོར་བ་བྱས་པས་རྩ་ཐམས་ཅད་ནས་གཡོ་ཞིང་འབབ་སྟེ༔ བདེ་བ་རྒྱས་པའི་དུས་སུ་བསྐྱིལ་དགོས་ཏེ༔ མ་བསྐྱིལ་བར་ཤོར་ན་བདེ་བ་ཡུན་ཐུང་ཞིང་ཉམས་པ་དང་༔ འཁོར་བ་འཕེལ་ཞིང་ཐ་མལ་པ་ཁྱི་ཕག་དང་འདྲའོ༔ ད་བསྐྱིལ་བ་ནི༔ འོག་རླུང་ཐུབ་ཚད་དུ་བསྡམ་ཞིང་༔ སྤྱན་གཉིས་སྟེང་དུ་བསྒྲད་ལ༔ དམིགས་པ་བདེ་ཆེན་འཁོར་ལོའི་གཤིས་ལ་བཞག་གོ༔ བཟློག་པ་ཡང་དེ་ཉིད་ཀྱིས་བཟློག་གོ༔ བདེ་བ་འགོ་མ་ཉམས་ནས༔ ཡང་དབབ་བཟུང་བཟློག་པ་སྔར་བཞིན་བྱའོ༔ དེ་ལྟར་ཉམས་སུ་བླངས་པས་སྐྱོན་ཡོན་གྱི་གནད་ནི༔ ཀློང་གསལ་ལས༔ ཕོ་ཉ་ཐག་རིང་ཇག་པ་འདྲ༔ ཞེས་པས༔ གནད་ཤེས་ན་འདི་ཕྱིའི་བདེ་སྐྱིད་ཐམས་ཅད་འབྱུང་ལ༔ མ་ཤེས་ན་འདི་ཕྱིའི་སྡུག་བསྔལ་དང་སྐྱོན་ཐམས་ཅད་འབྱུང་བས་ཁེ་ཉེན་ཆེའོ༔ དེ་ཡང་བླ་མའི་གདམས་པ་དང་རང་གནད་ཁྲོལ་བའི་གང་ཟག་གིས༔ ཕྱག་རྒྱ་མཚན་དང་ལྡན་པ་ལ༔ བདེ་བ་བསྐུལ་ཞིང་ཉམས་སུ་བླངས་པས༔ འཕྲལ་བདེ་ཞིང་སྐྱིད༔ ལམ་མྱུར་བ་འོང་༔ བདེ་བ་ཡུམ་ལ་བསྐུལ་བས་ཀུན་རྫོབ་རྒྱུའི་ཐིག་ལེ་རྒྱས་ཤིང་འཕེལ་བ་སྟེ༔ དེ་ལ་དུག་ལྔ་དང་མ་འདྲེས་པར༔ བསྐྱེད་རྫོགས་དབྱེར་མེད་ལྷན་ཅིག་སྐྱེས་པ་བདེ་སྟོང་ཆོས་སྐུར་མ་ཡེངས་པར༔ གསལ་ལྷག་པའི་སྒོ་ནས་སྤྱད་པས༔ འདོད་ཆགས་ཀྱིས་གདུངས་པའི་སྡུག་བསྔལ་མ་སྤངས་གནས་སུ་དག་ནས༔ བདེ་སྟོང་ཆོས་ཀྱི་སྐུར་གྲོལ་ནས་སངས་རྒྱའོ༔ ཐུན་མོང་དུ་ཡོན་ཏན་ཕུན་སུམ་ཚོགས་པ་གང་འདོད་འབྱུང་ངོ་༔ དཔེར་ན་སྨན་པ་མཁས་པས་དུག་སྨན་དུ་བསྒྱུར་ཏེ༔ བཞི་བརྒྱ་རྩ་བཞིའི་ནད་འཇོམས་པ་དང་འདྲའོ༔

ཡང་བདེ་བ་བསྐུལ་ཞིང་སྟོབས་རྒྱས་པའི་དུས་ན༔ དུག་ལྔའི་བསམ་པ་གང་དང་ཡང་མ་འདྲེས་ཏེ༔ ཚེ་འདི་ཕྱི་གཉིས་ལ་སྨིན་ནོ༔ དེ་ཡང་སྦྱོར་བ་བྱེད་པས་ཐམས་ཅད་འདོད་ཆགས་ཀྱི་བསམ་པ་རང་ག་མ་ཤས་ཆེ་བས༔ དེའི་ཉེར་ལེན་ད་ལྟའི་འགྲོ་བ་ཐམས་ཅད༔ ཕོ་མོ་གང་ཡང་འདོད་ཆགས་ཆེ་བ་ཁོ་ན་མང་ངོ་༔ ལར་དུག་ལྔ་གང་ཤས་ཆེ་བ་དེ༔ ཐིག་ལེ་གཉིས་བདོ་བའི་དུས་ན་ཡིད་ལ་རང་གར་འགྱུས་པ་ལས་འབྱུང་ངོ་༔ དཔེར་ན་སྨན་པ་མ་མཁས་པས་སྨན་དུག་ཏུ་སོང་བ་དང་འདྲའོ༔ ཐིག་ལེ་གཉིས་པོ་འདི་འཁོར་འདས་བདེ་སྡུག་ཐམས་ཅད་ཀྱི་གཞི་ཡིན་ཏེ༔ བདེ་བ་སྟོབས་བདོ་བའི་དུས་སུ་དོན་དམ་གྱི་ཐིག་ལེ་རང་གི་རིག་པ་འདི༔ ཇི་ལྟར་བདེ་བའི་ངོ་བོ་སྟོངས་པར་རྟོགས་པས༔ སངས་རྒྱས་ཟིན་པ་ཡིན༔ དགའ་བ་ཐ་མལ་རང་ག་མ༔ རིག་པ་དུག་ལྔར་འགྱུས་ན་འཁོར་བ་ཡིན་ཏེ་སྡུག་བསྔལ་དངོས་ཡིན༔ ཐིག་ལེ་མ་ཤོར་ཡང་རླིག་པ་བཅད་པ་དང་འདྲ་སྟེ་མི་གྲོལ༔ སངས་རྒྱས་དང་སེམས་ཅན་གཉིས་ཀྱི་བར་ན་བདེ་སྡུག་གཉིས་ལས་མེད༔ བདེ་བ་ཆོས་སྐུར་ཤར་བ་ལ་སངས་རྒྱས་ཟེར་བ་ཡིན༔ བདེ་བ་ངོ་མ་ཤེས་དངོས་འཛིན་དུ་འཁྲུལ་པ་ལ་སྡུག་བསྔལ་ཟེར་བ་ཡིན༔ ལུས་ངག་ཡིད་གསུམ་དགའ་བདེ་སྐྱིད་པའི་ངང་ནས༔ མཁན་པོ་བདེ་སྟོང་ཆོས་སྐུར་ཤར་བ་ལ༔ སངས་རྒྱས་ཟེར་བ་ཡིན༔ སྡུག་ཅིང་བསྔལ་བ་དཀའ་ཐུབ་སྡུག་སྒུར་བྱེད་པས་སངས་རྒྱས་སུ་འདོད་ན༔ ཡི་དྭགས་དང་དམྱལ་བ་ཡང་སངས་རྒྱས་ཏེ༔ བདེ་བ་དང་མ་ལྡན་སྡུག་བསྔལ་དང་མ་བྲལ་ན་སངས་མི་རྒྱ་ངེས་སོ༔ དེ་ལྟར་གནད་ཤེས་པ་གལ་ཆེའོ༔ ས་མ་ཡ༔ རྒྱ་རྒྱ་རྒྱ༔ དགེའོ།། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༥༽ཞལ་གདམས་གནད་ཀྱི་ཕྲེང་བ། - PAGE 418 -- PAGE 419 -- PAGE 415 -