༄༅། །མཁའ་འགྲོ་སྙིང་ཐིག་གསང་དབང་གི་

ལྷན་ཐབས་བཞུགས་སོ༔ ༔ EMBED Photoshop.Image.7 \s རིགས་ཀྱི་མཁའ་འགྲོ་ལྔ་ལ་ཕྱག་འཚལ་ལོ༔ རིགས་ལྡན་སྐྱེས་བུ་གང་ལ་ནི༔ མཁའ་འགྲོ་སྙིང་ཏིག་ཏི་ཀ་ཡི༔ དབང་བསྐུར་ལམ་དུ་འཇུག་པ་ནི༔ ཀློང་གསལ་ཉི་མའི་རྒྱུད་དག་ནས༔ སྐལ་ལྡན་སྨིན་བྱེད་དབང་བསྐུར་བ༔ སྤྲོས་བཅས་དང་ནི་སྤྲོས་མེད་དང་༔ ཤིན་ཏུ་ཡོངས་སུ་སྤྲོས་མེད་ཀྱིས༔ སྐལ་པ་ལྡན་པ་སྨིན་པར་བྱ༔ ཞེས་པས་བུམ་དབང་བསྐུར་ཐབས་ལོགས་ན་ཡོད༔ འདིར་ནི་ཆགས་ཅན་འཇུག་པའི་ཕྱིར༔ གསང་དབང་མན་ཆད་བསྐུར་བའི་ཐབས༔ ཨོ་རྒྱན་པདྨ་བདག་གིས་བསྟན༔ ལས་ཅན་ཅིག་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ དཀྱིལ་འཁོར་སྟེགས་བུ་མཐར་རྫོགས་ནས༔ ཆོ་གའི་རིམ་པ་མ་ནོར་བར༔ བུམ་པའི་དབང་ཉིད་ཚར་རྗེས་སུ༔ དཀྱིལ་འཁོར་དེ་ཡི་ལྷོ་ཕྱོགས་སུ༔ དུས་ནི་སྲོད་ཀྱི་དུས་དག་ཏུ༔ བདུད་རྩི་རྣམ་པ་ལྔ་བཤམས་ལ༔ ངག་སྒྲིབ་དག་ནས་ནུས་ལྡན་ཕྱིར༔ གསང་བའི་དབང་ཉིད་བསྐུར་བྱ་སྟེ༔ བླ་མ་མཚན་ཉིད་ལྡན་པ་ལ༔ སློབ་མ་མཚན་ཉིད་ལྡན་པ་ལས༔ ཕྱག་བྱ་རིན་ཆེན་མཎྜལ་འབུལ༔ གསང་བའི་དབང་གི་ཕྱག་རྒྱ་མོ༔ མཚན་དང་ལྡན་པའི་རིག་མ་ལ༔ ཁྲུས་བྱས་སྤོས་དང་རྒྱན་གྱིས་གདགས༔ བླ་མ་དག་ལ་འབུལ་བ་ནི༔ ཀྱེ་མ་ཧོ༔ ཁྱེད་ནི་བདེ་བ་ཆེ༔ བདེ་ཆེན་པདྨ་ཧེ་རུ་ཀ༔ བདེར་གཤེགས་རྣམས་ཀྱི་བདེ་ཆེན་ཡབ༔ བདེ་བའི་དབང་ཕྱུག་བདེ་སྩོལ་མཛད༔ བྱང་ཆུབ་སེམས་ཅན་གང་དག་དོན༔ རྣམ་དག་མཆོག་གི་ཡང་དག་པའི༔ དྲི་མེད་བདུད་རྩི་དམ་པ་ཡིས༔ བླ་མེད་མཆོག་གི་དབང་བསྐུར་ལྟར༔ དེ་བཞིན་རིགས་ཀྱི་བུ་དག་ལ༔ འཁོར་བའི་སྡུག་བསྔལ་ཀུན་བསལ་མཛོད༔ དྲི་མེད་བདེ་ཆེན་བདུད་རྩི་ཡིས༔ མ་རིག་ཉེས་པའི་དྲི་མ་འཇོམས༔ བླ་མེད་བྱང་ཆུབ་བདེ་ཆེན་ཉིད༔ དུས་འདིར་བདག་གིས་ཐོབ་མཛོད་ཅིག༔ ཅེས་བརྗོད་བླ་མ་དག་ལ་འབུལ༔ དེ་ལྟར་གསོལ་བ་བཏབ་རྗེས་ལ༔ བླ་མས་མངོན་པར་རྟོགས་པ་བསྒོམ༔ གསོལ་བ་བཏབ་ཅིང་མཆོད་བསྟོད་བྱ༔ དེ་ནས་སློབ་མ་དག་ལ་ནི༔ དར་རམ་རས་ཀྱིས་གདོང་པ་བཅིངས༔

ལག་ཏུ་མེ་ཏོག་ཐོགས་ནས་ནི༔ བསྐོར་བ་དང་ནི་ཕྱག་གསུམ་ནི༔ བླ་མ་ཡབ་ཡུམ་གཉིས་ལ་འབུལ༔ དེ་ནས་བླ་མས་སློབ་མ་ལ༔ ཡེ་ཤེས་དག་ནི་དབབ་བྱས་ཏེ༔ བླ་མའི་མདུན་ཏུ་སློབ་མ་ནི༔ ལངས་ཏེ་རྐང་པའི་ལོང་བུ་གཤིབས༔ གུས་པས་ཐལ་མོ་སྙིང་ཁར་སྦྱར༔ དེ་ནས་བླ་མས་ཏིང་འཛིན་སློབ༔ ཀྱེ་མ་རིགས་ཀྱི་བུ་ཁྱོད་ཉོན༔ རང་ཉིད་སངས་རྒྱས་ཌཱཀྐི་མ༔ རྡོ་རྗེ་ཕག་མོར་གསལ་བར་བསྒོམ༔ དེ་ལྟར་གསལ་བའི་ལྟེ་བ་རུ༔ ཆོས་འབྱུང་དམར་པོ་སུམ་བརྩེགས་བསྒོམ༔ དེ་ཡི་ལྟེ་བར་ཕག་མོ་ནི༔ ཤིན་ཏུ་ཆུང་བ་གསལ་བར་བསྒོམ༔ དེ་ལྟར་དམིགས་པ་དྲག་ཏུ་གཏད༔ གསོལ་གདབ་བྱིན་དབབ་རོལ་མོ་དཀྲོལ༔ འཕར་འཁྲབ་བདེ་གསལ་ཉམས་སྐྱེ་སྟེ༔ བདེ་སྟོང་དབྱེར་མེད་དད་དེ་ལ༔ མ་ཡེངས་པ་རུ་བསྒོམ་དུ་གཞུག༔ དེ་ནས་གདོང་གཡོགས་བཀྲོལ་བྱས་ལ༔ བུམ་དབང་དུས་སུ་བསྟན་པ་ནི༔ རྡུལ་ཚོད་དག་གི་དཀྱིལ་འཁོར་ཡིན༔ དེ་ནི་དཔེ་ཡི་མཚོན་བྱ་སྟེ༔ རང་ལུས་རྒྱལ་བའི་དཀྱིལ་འཁོར་ཡིན༔ ཡེ་ནས་རང་ལུས་དཀྱིལ་འཁོར་རུ༔ གནས་པ་ངོ་ཡང་སྤྲད་པར་བྱ༔ འཁོར་ལོ་ལྔ་རུ་རིགས་ལྔ་ཡི༔ སངས་རྒྱས་ཡབ་ཡུམ་ལྔ་གནས་པ༔ ཕུང་པོ་ཁམས་དང་སྐྱེ་མཆེད་ཀུན༔ ལྷ་ཡི་ད་ལར་ངོ་ཡང་སྤྲད༔ ཅེས་པས༔ འོ་རིགས་ཀྱི་བུ་ཁྱོད་གསོན་ཅིག༔ ཕྱི་བུམ་པའི་དབང་གི་དུས་སུ་རྡུལ་ཚོན་གྱི་དཀྱིལ་འཁོར་ལ་བརྟེན་ནས༔ དཔེས་མཚོན་བྱ་རུ་ངོ་སྤྲད་པ་ཡིན་གྱིས་དོན་དམ་པར་བྱས་པར་སོང་ན༔ རང་གི་ལུས་འདི་རྒྱལ་བའི་དཀྱིལ་འཁོར་ཆེན་པོར་བཞུགས་པ་ཡིན་ཏེ༔ ཀློང་གསལ་ཉི་མའི་རྒྱུད་ལས༔ འབྱུང་བའི་དངས་མ་ལས་གྲུབ་པའི༔ ལུས་ནི་བདེར་གཤེགས་ཕོ་བྲང་ཉིད༔ རིགས་ལྔ་ཡབ་ཡུམ་ལྔ་ཡིག་གནས༔ ཕུང་ཁམས་སྐྱེ་མཆེད་ལྷ་ཡི་སྐུ༔ ཞེས་པས༔ རང་གི་རིག་པ་འདི་ནི༔ ཐོག་མར་འཁོར་འདས་གང་དུ་ཡང་མ་གྲུབ་པའི་སྔོན་རོལ་ནས༔ སྟོང་གསལ་བདེ་བ་ཆེན་པོར་བཞུགས་ཏེ༔ དེ་ཉིད་རང་ངོ་རང་གིས་མ་ཤེས་པས༔ རང་རིག་འབྱུང་བཞིའི་སྦུགས་སུ་ཚུད་པའི་ལུས་འདི༔ སངས་རྒྱས་ཐམས་ཅད་ཀྱི་བཞུགས་གནས་ཡིན་ཏེ༔

སྤྱི་བོར་བདེ་ཆེན་གྱི་ཙཀྲ་ན་རྡོ་རྗེ་ཌཱཀྐི་ཡབ་ཡུམ་འཁོར་དང་བཅས་པ་བཞུགས༔ མགྲིན་པ་ལོངས་སྤྱོད་ཀྱི་ཙཀྲ་ན་རིན་ཆེན་ཌཱཀྐི་ཡབ་ཡུམ་འཁོར་དང་བཅས་པ་བཞུགས༔ སྙིང་ཁ་ཆོས་ཀྱི་འཁོར་ལོ་ན་སངས་རྒྱས་ཌཱཀྐི་ཡབ་ཡུམ་འཁོར་དང་བཅས་པ་བཞུགས༔ ལྟེ་བ་སྤྲུལ་པའི་འཁོར་ལོ་ན་པདྨ་ཌཱཀྐི་ཡབ་ཡུམ་འཁོར་དང་བཅས་པ་བཞུགས༔ གསང་གནས་བདེ་ཆེན་ཙཀྲ་ན་ལས་ཀྱི་ཌཱཀྐི་ཡབ་ཡུམ་འཁོར་དང་བཅས་པ་བཞུགས་པ་ཡིན་ནོ༔ ཕུང་པོ་ཐམས་ཅད་དཔའ་བོ༔ ཁམས་ཐམས་ཅད་དཔའ་མོའི་རང་བཞིན་ཡིན་ནོ༔ ཐ་མ་བ་སྤུའི་ཁུང་བུ་ཡན་ཆད་ལྷ་དང་ལྷ་མོའི་རང་བཞིན་དུ་བཞུགས་པ་ཡིན་ཏེ༔ ལུས་འདི་དཀྱིལ་འཁོར་གྱི་རྩིགས་པ༔ བུ་ག་ཐམས་ཅད་དཀྱིལ་འཁོར་གྱི་སྒོ༔ སྐྲ་དང་བ་སྤུ་ཐམས་ཅད་མེ་རིའི་འཕྲེང་བའོ༔ དེ་ཡང་ཀློང་གསལ་ལས༔ འབྱུང་བཞིའི་དཀྱིལ་འཁོར་སངས་རྒྱས་ཞིང་༔ འཁོར་ལོ་ལྔ་ནི་རིགས་ལྔའི་གནས༔ ཕུང་ཁམས་ཐམས་ཅད་ལྷ་ཚོགས་ཉིད༔ སེམས་ནི་ཡེ་ཤེས་ཆེན་པོ་ཉིད༔ ལུས་ཀྱི་དཀྱིལ་འཁོར་ཆེན་པོ་སྟེ༔ བུ་ག་སྐྲ་ནི་སྒོ་དང་མེ༔ ཞེས་སོ༔ དེ་ལ་སོགས་པ་རྒྱས་པར་ནི༔ རྒྱུད་གཞན་དག་ཀྱང་སྤྲོ་བར་བྱའོ༔ གསང་དབང་གི་ལྷན་ཐབས་སོ༔ ཨྠིྀ༔ ༼ལ༽ མེད་གཞུང་དུ་ཚང་ཡོད། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༥༽མཁའ་འགྲོ་སྙིང་ཐིག་གསང་དབང་གི་ལྷན་ཐབས། - PAGE 210 -- PAGE 209 -- PAGE 207 -