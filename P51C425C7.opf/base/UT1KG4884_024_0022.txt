༄༅། །ཀུན་མཁྱེན་དྲི་མེད་འོད་ཟེར་གྱིས་མཛད་པའི་

ཚོགས་བདག་གི་བསྟོད་པ་བཞུགས། ཨོཾ་སྭ་སྟི་སིདྡྷཾ། དཔལ་ཚོགས་ཀྱི་བདག་པོའི་བསྟོད་པ་སྡེབ་སྦྱོར་རྒྱ་མཚོའི་སྤྲིན་ཞེས་བྱ་བ། འཕགས་པ་ངག་གི་དབང་ཕྱུག་དང་རྡོ་རྗེ་འཛིན་པ་ལ་ཕྱག་འཚལ་ལོ། །མཆོག་ཏུ་དམར་བའི་ཉིན་བྱེད་དང་མཚུངས་རྫོགས་སངས་རྒྱས་ཀྱི་གདུང་གསོབ་ཅིང༌། །ཐུགས་རྗེའི་མེ་ཏོག་མདའ་ཅན་འཛུམ་པས་སྲིད་གསུམ་དགའ་བས་བདེ་མཛད་ ཅིང༌། །འབྱོར་པའི་སྤྲིན་གྱི་ཚོགས་བདག་ལ་གནས་སྲིད་ཞིའི་འབྱོར་ཚོགས་ཀུན་གྱི་ བདག །དཔལ་ལྡན་དྲི་མེད་ཡོན་ཏན་མཛོད་ཁེངས་རྒྱ་མཚོའི་སྤྲིན་གྱིས་བསྟོད་པར་བགྱི། །རྒྱལ་བའི་རྣམ་འཕྲུལ་ཆུ་འཛིན་ནང་ན་རོལ་པའི་གློག་གི་ཕྲེང་བ་ཅན། །ཐུགས་རྗེའི་ཉིན་བྱེད་རྣམ་པར་དམར་བའི་གསལ་པོར་བཀོད་པའི་སྐུ་འདི་ནི། །འོད་སྟོང་འབར་བའི་གཟུགས་ཅན་དང་འདྲ་འབྱོར་ཚོགས་གངས་རི་བཞུ་བ་མིན། །མེ་ལྕེའི་ཕྲེང་བས་མངོན་པར་ཀླུབས་འདྲ་ཉོན་མོངས་གདུང་བ་སྐྱེད་ཕྱིར་མིན། །རབ་བརྟན་གདོང་གི་དཀྱིལ་འཁོར་དང་འདྲ་དབང་པོའི་ཁུར་གྱིས་ལྕི་བས་མིན། །གདེངས་ཅན་ཐོར་ཚུགས་ནོར་བུ་དང་འདྲ་མཁྱེན་རབ་མེད་ཕྱིར་དེ་འདྲའང་མིན། ། ཡོན་ཏན་ཀུན་རྫོགས་པདྨའི་མིག་ནི་ཞགས་ལྡན་གདུང་བས་མ་ལགས་ ཤིང༌། །བྱེད་པོའི་གདོང་གི་ཨུཏྤལ་མཚོར་འཁྲུངས་འབར་བའི་འོད་ཀྱི་ཕུང་པོའང་མིན། །འགྲོ་བའི་གཙུག་གི་ནོར་བུས་མཛེས་བྱས་ལྷ་དབང་པདྨ་དཀར་པོའི་མགོན། །འཇིགས་རུང་བདུད་དཔུང་རྣམ་པར་འཇོམས་པའི་རི་རབ་ལྷུན་པོའི་དབང་པོ་ལགས། །རྒྱ་མཚོའི་གླིང་གནས་ཀླུ་དབང་རྒྱ་མཚོ་གདེངས་ཀ་ནོར་བུའི་བཀྲ་ཤིས་ཀྱིས། །རྒྱ་མཚོའི་དགེ་ལེགས་རྒྱ་མཚོས་ཞབས་གཙང་ཀུན་ནས་ཀུན་ཏུ་མཆོད་བྱས་པའི། །རྒྱ་མཚོའི་འབྱོར་ཚོགས་རྒྱ་མཚོ་དང་བཅས་བསོད་ནམས་ཡེ་ཤེས་ཚོགས་ཀྱི་བདག །རྒྱ་མཚོའི་ཀློང་འཁོར་རྒྱ་མཚོས་ལྷུན་གྲུབ་དཔལ་ལྡན་རྒྱ་མཚོའི་དབང་ཕྱུག་ལགས། །བཟོད་དཀའི་མེ་ལོང་གསེར་འོད་འབར་བའི་མེ་ལྕེ་འཁྱིལ་བའི་དཔུང་གི་ནང༌།

།བགེགས་ཀྱི་དཀྱིལ་འཁོར་རྣམ་པར་གནོན་པའི་ཧཱུྃ་སྒྲས་སྟོང་གསུམ་འགེངས་པར་མཛད། །ཧ་ཧ་དང་བཅས་བཞད་པའི་སྒྲ་ནི་ཆེམ་ཆེམ་འབྲུག་སྒྲ་རློན་པ་ཡིས། །ནམ་མཁའི་ཁོངས་ཁྱབ་མི་བཟད་ཁྱོད་ནི་རྒྱལ་བའི་ཐུགས་རྗེ་ཁྲོས་པ་ལགས། །རིན་ཆེན་འོད་ཟེར་བརྒྱ་དག་གིས་མཛེས་དོ་ཤལ་ནོར་བུའི་རྐེད་ངོས་ཅན། །རི་རབ་ལ་གནས་པདྨོའི་རྩེར་འཁྲུངས་ནོར་འཛིན་སྟེང་ན་གར་བྱེད་ཅིང༌། །གསེར་གྱིས་གདོང་རྒྱན་གླང་པོའི་བཞིན་ལྡན་ཉེ་ཞོ་དམར་བར་གཡོན་དུ་ཕྱོགས། །འོད་ཟེར་དམར་བཀོད་ཞགས་ལྡན་གྱིས་ནི་སྲིད་པ་གསུམ་པོ་འགུགས་པར་མཛད། །དགྲ་སྟྭ་གཏུན་ཤིང་དགྲ་ལས་རྣམ་རྒྱལ་མཆོག་དགའི་མདའ་གཞུས་འགེངས་མཛད་ཅིང༌། ཁ་ཊྭཱཾ་ཐོད་པས་མཁའ་འགྲོ་སྡུད་མཛད་པདྨོའི་སྣོད་ཀྱིས་འགེངས་པར་མཛད། །རྩེ་གསུམ་བྷནྡས་མ་མོ་འགུགས་མཛད་རྡོ་རྗེ་འཕང་མདུང་དང་བཅས་ཤིང༌། །བཟོད་པའི་ཕུབ་ཆུང་རྣམ་པར་གདེངས་པས་ལྷ་མིན་གཡུལ་རྣམས་བཟོད་པར་བྱེད། ། རིན་ཆེན་དོ་ཤལ་མེ་ཏོག་གི་མཛེས་སྨད་གཡོགས་ནོར་བུའི་ཕྲེང་བས་ བཅིངས། །གཡོན་བརྐྱང་ནོར་འཛིན་སྤྱི་བོར་བསྣུན་པས་འདོད་དགུའི་རྒྱུན་གྱི་ཆར་འབེབས་ཤིང༌། །གཡས་བསྐུམ་གཡོན་པའི་བྱིན་པ་ལ་གནས་ཆགས་པས་དམར་བའི་གར་བྱེད་མཛེས། །དེ་ལྟའི་ལྷ་མཆོག་ཚོགས་ཀྱི་བདག་ལ་དིང་འདིར་གུས་པས་ཕྱག་འཚལ་ལོ། །དེ་ལྟར་བསྟོད་ནས་གདུང་བའི་ཡིད་ཀྱིས་པདྨོའི་སྣོད་གནས་ཕོངས་པའི་ཚིག་གི་རྐང་དྲུག་ལྡན། །སྙིང་ནས་ཤས་ཆེར་གཡོ་བའི་སྦྲང་རྩིས་མྱོས་བྱས་ཚིག་འགའ་གསོལ་གྱི་དོན་འདི་དགོངས་ཤིག་ཀྱེ། །གང་ཚེ་འཕགས་པ་དགྲ་ལས་རྣམ་རྒྱལ་འགྲོ་བ་གང་གིས་དྲན་མ་ཐག །ཡིད་ཀྱི་རེ་བ་མཐའ་དག་རྫོགས་མཛད་ཐུགས་རྗེ་ཆེ་ཞེས་རབ་གྲགས་ནའང༌། ཁྱོད་མགོན་གཉེར་བདག་ཡུན་རིང་རྗེས་དྲན་བཟླས་པའི་ཁུར་གྱིས་དུབ་པ་བཞིན། །སྙིང་ནས་གསོལ་ན་བརྩེ་བ་མེད་ལྡན་ནོར་བུའི་དཔལ་ཡང་དེ་དག་གི། །མངོན་པར་འདོད་པའི་འབྲས་བུ་སྦྱིན་མཛད་རང་དགར་བརྩེ་བའི་དགའ་བ་སྟེར།

།ཁྱོད་ཅིག་གདུང་བས་ཉམ་ཐག་བདག་ལ་ཅི་ཕྱིར་འབྲས་བུ་སྦྱིན་མི་མཛད། །གུས་པས་དོན་གཉེར་རྣམ་པར་གདུང་ལ་དགྲ་ཡང་ཁྲོ་བ་རྣམ་སྤངས་ནས། །ལྷག་པར་དེ་དག་རྣམ་པར་སྐྱོང་ལ་ཡིད་ཀྱི་རེ་བ་རྫོགས་མཛད་ན། ཁྱོད་མགོན་གཉེར་བདག་ཁྲོ་བས་ཅི་ཕྱིར་རིང་དུ་འདོར་ཞིང་འབྲས་མི་འབྱིན། །ཀྱེ་མའོ་བདག་ལ་སྐལ་བ་མེད་དང་སྙིང་རྗེས་ཁྱོད་གཅིག་མི་གཟིགས་ན། །འབྱོར་ཚོགས་སྲིད་བདེའི་དཔལ་གྱིས་མངོན་མཐོ་དེ་དག་བཟུང་བར་ཡོང་མི་དགོས། །ཕོངས་པའི་ཡིད་ཀྱིས་རྣམ་པར་སྦྱོར་བ་བསིལ་བའི་བདུད་རྩིས་མི་སྦྱོང་ན། །མཆོག་ཏུ་ཐུགས་རྗེའི་ཟླ་ཟེར་འཛུམ་པ་དེ་ཡང་ཁྱོད་རྗེས་འགལ་བ་སྙམ། །དེ་ལྟར་གསོལ་འདི་མ་མཁྱེན་ན་ནི་རྒྱལ་བའི་རྣམ་འཕྲུལ་མ་ལགས་ཤིང༌། །མཁྱེན་པ་འདི་ལས་མི་ལྡོག་ན་ནི་ཐུགས་རྗེའི་སྤྱན་ཡང་མིང་དུ་བས། །འོན་ཏེ་སྐལ་བ་དམན་པས་མི་འཇུག་དེ་ལྟ་ན་ནི་ཐབས་མཁས་ཅི། །སྙིང་ནས་གདུང་བའི་ཉེ་ཞོ་དམར་བ་བདག་གཅིག་གཟིགས་པར་མི་མཛད་ཀྱེ། །འོན་ཀྱང་རང་གི་ཉེས་པ་སྤྱད་ལ་རྒྱལ་བའི་ཐུགས་རྗེ་འཇུག་དཀའ་ཞིང༌། །ཡུན་རིང་དུས་ནས་སྐལ་བ་དམན་དག་རང་གི་ཉེས་པས་བསྐྱེད་པར་ཟད། ཁྱོད་ཐུགས་བརྩེ་བའི་འོད་ཀྱིས་མཛེས་བྱས་བུ་བཞིན་སྐྱོང་ལ་ཐེ་ཚོམ་བྲལ། །དེ་སླད་ཁྱོད་ཀྱི་ཐུགས་རྗེའི་མེ་ཏོག་གསར་དུ་འཛུམ་པས་མངོན་པར་འདོད་པའི་རེ་གྲུབ་མཛོད། །ཕོངས་པའི་མེ་ཚོགས་ཐུགས་རྗེས་བསིལ་ལ་དཔལ་འབྱོར་ཆུ་བོ་རྒྱུན་རིང་ཞིང༌། །འགྲོ་ཀུན་དགའ་བས་བདག་ལ་གུས་འདུད་དབང་གི་རང་བཞིན་རྒྱས་བྱེད་ཅིང༌། །ནད་དང་གདོན་གྱི་ཉེས་ཚོགས་རབ་བཅོམ་མངོན་པར་མཐོ་བའི་རབ་མཆོག་གི །མཐོ་རིས་སྟེང་ན་གཅིག་ཏུ་མངོན་དགའ་ཁྱོད་བཞིན་བདག་རྗེས་བཟུང་བར་མཛོད། །དེ་ལྟར་བསོད་ནམས་ཡེ་ཤེས་ཚོགས་བདག་བདག་གིས་བསྟོད་ལས་གང་ཐོབ་པའི། །བསོད་ནམས་རྫོགས་ལྡན་འདོད་དགུའི་སྤྲིན་གྱི་ཕུང་པོ་མཁའ་དང་མཉམ་པ་དེས། །བདག་དང་འགྲོ་ཀུན་འབྱོར་ཚོགས་དཔག་མེད་རྒྱ་མཚོའི་སྤྲིན་གྱི་སྙིང་པོ་ཅན།

།རྫོགས་སངས་རྒྱས་ཀྱི་གོ་འཕང་མཆོག་རབ་མྱུར་དུ་ལྷུན་གྱིས་གྲུབ་པར་ཤོག །དཔལ་ཚོགས་བདག་ལ་བསྟོད་པ་སྡེབ་སྦྱོར་རྒྱ་མཚོའི་སྤྲིན་ཞེས་བྱ་བ་འདི་ནི་སྙན་ངག་དང༌། སྡེབ་སྦྱོར་དང༌། མིང་གི་མངོན་བརྗོད་ལ་སོགས་པའི་ཚུལ་རིག་པའི་དཔལ་ལྡན་བསམ་ཡས་པ་ཚུལ་ཁྲིམས་བློ་གྲོས་ཀྱིས་སྦྱར་བ་རྫོགས་སོ། །དགེའོ།། །། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༤༽ ཀུན་མཁྱེན་དྲི་མེད་འོད་ཟེར་གྱིས་མཛད་པའི་ཚོགས་བདག་གི་བསྟོད་པ། -PAGE 16--PAGE 15--14-