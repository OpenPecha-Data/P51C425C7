༄༅། །རྫོགས་རིམ་བཞུགས༔

 མཁའ་འགྲོ་བདེ་ཆེན་རྒྱ་མཚོ་ལས༔ རྫོགས་རིམ་ཡེ་ཤེས་འཁོར་ལོ་བཤད༔ དེ་ཡང་ཡེ་ཤེས་སེམས་གཉིས་ལས༔ ལྔ་ལྡན་འོད་ཀྱི་རིམ་པ་ནི༔ བདེ་བའི་སྟན་ལ་འདུག་ནས་ཀྱང་༔ སངས་རྒྱས་མཁའ་འགྲོའི་ཞིང་ཁམས་སུ༔ རྡོ་རྗེ་མཁའ་འགྲོའི་མེ་ལོང་ལ༔ པདྨ་མཁའ་འགྲོའི་སྒོ་ཕྱེ་སྟེ༔ སྒོ་ལ་ལས་ཀྱི་མཁའ་འགྲོ་བྱོན༔ རིན་ཆེན་མཁའ་འགྲོ་མཁའ་ལ་སྣང་༔ མི་འགུལ་མི་བསམ་མི་ཡེངས་པར༔ ཡེ་ཤེས་ཉིད་ལས་འབྲལ་མི་བྱ༔ ཚེ་འདི་ཉིད་ལ་རྫོགས་སངས་རྒྱས༔ སེམས་ཀྱི་རྫོགས་རིམ་རྣམ་གསུམ་ལས༔ བདེ་བ་ཉིད་ནི་བསྒོམ་འདོད་ན༔ འཁོར་ལོ་ལྔ་ཡི་དབུས་དག་ན༔ རྩ་གསུམ་སྦུག་མ་སྟོང་པ་ལ༔ ཡར་སྣ་ཚང་བུག་ཡི་གེ་ཧཾ༔ མར་སྣ་གསང་གནས་ཡི་གེ་ཨ༔ ལྟེ་བར་རཾ་ལས་མེ་འབར་བས༔ ཧཾ་ལས་བྱང་སེམས་འོ་རྒྱུན་བབ༔ གསང་གནས་བར་དུ་ཁྱབ་པ་ལ༔ ཨ་དང་འདྲེས་པས་བདེ་སྟོང་སྐྱེས༔ སླར་བཟློག་ཧཱུྃ་རིང་བཞི་བརྗོད་ནས༔ ནི་ནྲྀ་ཧིང་ནི་ཉེར་གཅིག་གིས༔ སྒལ་ཚིགས་དྲངས་ལ་དགྲམ་པར་བྱ༔ དེ་ཉིད་འབྱངས་ནས་བཙུན་མོ་དང་༔ མཉམ་དུ་སྦྱར་བས་བདེ་སྟོང་སྒོམ༔ མི་རྟོག་ཀ་དག་ངང་ལ་གཞག༔ གཉིས་པ་གསལ་སྟོང་ཡེ་ཤེས་ནི༔ གང་ཤར་རིག་པ་ངོས་བཟུང་ལ༔ མི་དགག་མི་སྒྲུབ་རང་སར་བཞག༔ ཁྱད་པར་རྩ་གསུམ་གསལ་བཏབ་ལ༔ བུམ་པ་ཅན་དུ་བསྐྱིལ་བ་དང་༔ སེངྒེ་རྣམ་གྲོལ་འཆིང་བ་དང་༔ ཆུ་སྲིན་ཅན་དུ་མཉམ་པར་གནས༔ དང་པོར་རླུང་རོ་ཕུད་ནས་ཀྱང་༔ ལྟེ་འོག་ཨ་ལ་སེམས་བཟུང་ལ༔ འོག་རླུང་གཙོ་བོར་བསྐྱིལ་བ་ཡིན༔ གཉིས་པ་སྟེང་རླུང་འཆིང་བ་སྟེ༔ སྙིང་ཀའི་ཧ་རི་ནི་ས་ལ༔ སེམས་བཟུང་གཙོ་བོར་སྟེང་རླུང་མནན༔ གསུམ་པ་བར་རླུང་སྦྱང་བ་སྟེ༔ མཉམ་གནས་གང་ལའང་མི་རྟོག་པས༔ འགྲོ་འོང་རབ་ཏུ་དལ་བ་ཡིན༔ དེ་དུས་གསལ་ལ་མི་རྟོག་པའི༔ ཡེ་ཤེས་དོན་དེ་ངོས་བཟུང་ལ༔ ཡུན་དུ་བསྒོམ་པ་རབ་ཏུ་གཅེས༔ ལུས་གཅུན་འཁྲུལ་འཁོར་སྣ་ཚོགས་བྱ༔ གཡོན་དང་མཉམ་རྒྱུའི་རླུང་དང་ནི༔ དད་དང་ངེས་འབྱུང་སྐྱེས་ཚེ་གཟུང་༔ ཆགས་སོགས་ཉོན་མོངས་སྐྱེས་ཚེ་འབུད༔

ནང་དུ་མི་གཟུང་དྲག་ཏུ་འདོན༔ དེས་ནི་གསལ་སྟོང་ཆོས་སྐུ་སྐྱེ༔ གསུམ་པ་མི་རྟོག་ཡེ་ཤེས་ནི༔ ལུས་བསྲང་ཨེ་ཡི་འདུག་སྟངས་ཀྱིས༔ སྟེང་འོག་རླུང་སྦྱར་མིག་མི་འགུལ༔ བར་སྣང་མདའ་གང་ཚད་དུ་གཏད༔ གང་ཡང་མི་སེམས་མི་རྟོག་ཅིང་༔ མ་བཅོས་མ་བསླད་འགྱུར་བ་མེད༔ ཇི་ལྟར་ནམ་མཁའ་དག་པ་བཞིན༔ མི་རྟོག་མཐའ་དབུས་མེད་པར་བཞག༔ འཕྲོ་ན་འཕྲོ་མཁན་རང་གི་སེམས༔ ཁ་དོག་དབྱིབས་བྲལ་ངོས་གཟུང་མེད༔ གནས་ན་གནས་མཁན་རང་གི་སེམས༔ ཡེ་གྲོལ་གདོད་མའི་གནས་ལུགས་ཉིད༔ བླང་དོར་རེ་དོགས་རྩིས་གདབ་མེད༔ ཡེ་སྟོང་རྩ་བྲལ་ཆེན་པོར་གཞག༔ རྗེས་ལ་ཕྱི་ནང་སྣང་སྲིད་ཀུན༔ རང་སྣང་ཡིན་ཏེ་རྨི་ལམ་འདྲ༔ སྣང་ལ་བདེན་མེད་ཆུ་ཟླ་འདྲ༔ རྟེན་འབྲེལ་ཙམ་སྟེ་སྒྱུ་མ་འདྲ༔ ཆགས་སྡང་རེ་དོགས་མེད་པར་བལྟ༔ ཉོན་མོངས་དུག་ལྔ་གང་སྐྱེས་ཀྱང་༔ རླབས་ཉིད་རྒྱ་མཚོར་ཐིམ་པ་ལྟར༔ རང་ཤར་ཆོས་སྐུའི་ལམ་ཁྱེར་བྱ༔ ཡོད་མེད་སྣང་སྟོང་བཏགས་པ་ཙམ༔ འཁོར་འདས་རང་སྣང་རྨི་ལམ་ཙམ༔ བླང་དོར་རེ་དོགས་བློས་བཏགས་ཙམ༔ དོན་ལ་གཉིས་མེད་ཆོས་སྐུར་སྦྱར༔ དེ་ལྟར་ཤེས་པའི་རྣལ་འབྱོར་ལ༔ ཐམས་ཅད་རྣམ་དག་བདེ་བའི་ཞིང་༔ ཨོ་རྒྱན་ཡེ་ཤེས་མཁའ་འགྲོའི་ཞིང་༔ ལོགས་ན་མེད་དེ་རང་ལ་ཚང་༔ མཁའ་འགྲོ་སྤྲིན་བཞིན་ངང་གིས་འདུ༔ མཆོག་དང་ཐུན་མོང་དངོས་གྲུབ་ཐོབ༔ བདག་འདྲ་དྲི་མེད་འོད་ཟེར་གྱིས༔ མཁའ་འགྲོའི་གནད་ཡིག་གསང་བ་འདི༔ གངས་རི་ཐོད་དཀར་མགུལ་དུ་བཀོད༔ ཨྠིྀ༔ རྒྱ་རྒྱ་རྒྱཿ མེས་པོའི་ཤུལ་བཞག་ལས། ཀློང་ཆེན་བཀའ་འབུམ། ༼༨༽རྫོགས་རིམ། - PAGE 44 -- PAGE 43 -- PAGE 42 -