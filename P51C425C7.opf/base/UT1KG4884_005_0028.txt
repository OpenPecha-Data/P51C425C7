༄༅། །ཐུན་བཞིའི་རྣལ་འབྱོར་ལས༔ སྒོམ་པའི་རྣལ་འབྱོར་བཞུགས་པ་ལགས་སོ༔ ༔

 EMBED Photoshop.Image.7 \s དཔལ་ཀུན་ཏུ་བཟང་པོ་ལ་ཕྱག་འཚལ་ལོ༔ རྣལ་འབྱོར་པས་སྒོམ་པ་ལ་རྣལ་འབྱོར་དུ་བྱེད་པ་ལ་དྲུག་སྟེ༔ སྒོམ་པའི་ངོ་བོ༔ སྒོམ་པའི་ཚུལ༔ ངེས་ཚིག༔ དབྱེ་བ༔ ཉམས་སུ་བླང་ཐབས༔ སྒོམ་པའི་མཚན་བསྟན་པའོ༔ དང་པོ་སྒོམ་པའི་ངོ་བོ་ལ་གསུམ་སྟེ༔ བསྒོམ་བྱ༔ སྒོམ་བྱེད༔ ཐབས་ཁྱད་པར་ཅན་ནོ༔ དང་པོ་བསྒོམ་བྱ་ནི་གོང་དུ་བསྟན་པའི་ལྟ་བ་དེ་བསྒོམ་པའོ༔ སྒོམ་བྱེད་ནི་དེ་ལ་རྒྱུན་དུ་གནས་པའོ༔ ཐབས་ཁྱད་པར་ཅན་ནི༔ བཞུགས་སྟངས་ལ་སོགས་པ་ཁྲིད་ཡིག་ལྟར་རོ༔ ཀློང་གསལ་ལས༔ སྒོམ་གྱི་ངོ་བོ་གསུམ་ཡིན་ཏེ༔ བསྒོམ་བྱ་སྒོམ་བྱེད་ཐབས་ཀྱི་བསྒོམ༔ ཞེས་སོ༔ ཇི་ལྟར་བསྒོམ་པའི་ཚུལ་ནི༔ ལེ་ལོ་དང་བཏང་སྙོམས་མེད་པར་བསྒོམ་སྟེ༔ སྔ་མ་ལས། ལེ་ལོ་སྙོམས་ལས་སྤངས་བྱས་ལ༔ རྒྱུན་དུ་སྒོམ་ལ་གནས་པར་བྱ༔ ཞེས་སོ༔ ངེས་ཚིག་ནི༔ རྒྱུན་དུ་བསམ་གཏན་ལ་གནས་པ་ནི་སྒོམ་ཞེས་བྱའོ༔ རྒྱུད་ལས༔ སྒོམ་གྱི་ངེས་ཚིག་གནས་པའི་ཕྱིར༔ ཅེས་བྱའོ༔ སྒོམ་པའི་དབྱེ་བ་ལ་གསུམ་སྟེ༔ ཐབས་ཀྱི་སྒོམ་པ་དང་༔ ཤེས་རབ་གྱི་སྒོམ་པ་དང་༔ ཐབས་ཤེས་གཉིས་མེད་ཀྱི་སྒོམ་པའོ༔ དེ་ལ་ཐབས་ཀྱི་སྒོམ་པ་ལ་བསམ་གྱིས་མི་ཁྱབ་སྟེ་འདིར་མི་སྟོན༔ འདིར་ཐབས་ཤེས་རབ་གཉིས་མེད་ཀྱི་སྒོམ་པ་སྟོན་པའོ༔ རྒྱུད་ལས༔ སྒོམ་ལ་རྣམ་གྲངས་མང་གིས་ཀྱང་༔ ཟུང་འཇུག་ཐབས་ཀྱི་སྒོམ་པ་དང་༔ ཤེས་རབ་ཉིད་ཀྱི་སྒོམ་པ་དང་༔ ཐབས་ཤེས་གཉིས་མེད་སྒོམ་པ་འོ༔ དེ་ནི་སྒོམ་པ་མཆོག་ཏུ་ཟབ༔ ཅེས་སོ༔ ད་སྒོམ་ པས་ ཉམས་སུ་བླང་བ་ལ་བཞི་སྟེ༔ ཐུན་བཞིའི་རྣལ་འབྱོར་རོ༔ དེ་ཡང་སྔ་དྲོའི་ཐུན་དང་༔ ཕྱི་དྲོའི་ཐུན་དང་གཉིས་ལས༔ དང་པོ་སྔ་ཐུན་གསུམ་དུ་བྱས་ཏེ༔ ནམ་ལངས་ནས་ཉི་མ་རྩེ་ཤར་གྱི་བར་དུ་འདོན་ཟློས་དང་དཔེ་ལྟ་བ་ལ་སོགས་པ་བྱའོ༔ ཉི་མ་ཤར་ནས་གུང་གི་བར་ལ་ཐོད་རྒལ་ལ་གནས་པར་བྱའོ༔ གུང་ཐུན་ལ་ཕྱག་དང་བསྐོར་བ་དང་སྐྱོ་བསངས་ལ་སོགས་པ་བྱའོ༔ དེ་ནས་ཕྱི་དྲོ་ལ་ཡང་ཐོད་རྒལ་ལ་གནས་པར་བྱའོ༔

དགོང་མོ་གཏོར་མ་ཆོས་སྤྱོད་ཀྱི་རིམ་པ་རྣམས་བྱའོ༔ སྲོད་ཀྱི་ཐུན་ལ་ཡང་གསུམ་སྟེ༔ ཐུན་དང་པོར་འཆི་བ་མི་རྟག་པ་བསྒོམ༔ ཐུན་བར་པ་ལ་བསྐྱེད་རིམ་དང་བཟླས་པ་བྱ༔ གུང་ཐུན་ལ་གཉིད་ལོག་གོ༔ ཐོ་རངས་དང་པོར་བླ་མ་ལ་གསོལ་བ་གདབ༔ ཐུན་བར་པ་ལ་ཁྲེགས་ཆོད་ཀྱི་དོན་ལ་གནས་པར་བྱའོ༔ ཉིན་མཚན་ཕྲུགས་གཅིག་ལ་ཐུན་བཅུར་བྱེད་པ་ཡིན་ནོ༔ ཐུན་འགོ་ཐམས་ཅད་ལ་བྱང་ཆུབ་མཆོག་ཏུ་སེམས་བསྐྱེད་པ་དང་༔ ཐུན་མཇུག་ཏུ་བསྔོ་བས་རྒྱས་འདེབས་པ་གལ་ཆེའོ༔ རྒྱུད་ལས༔ དགེ་སྦྱོར་སྲོང་དུ་གཞུག་པའི་ཕྱིར༔ ཐུན་བཞིའི་རྣལ་འབྱོར་ཉིད་ལ་བསླབ༔ ཅེས་སོ༔ དེ་ལྟར་བསྒོམས་པ་དེ་ལ་མཚན་དུ་བཏགས་ན༔ ཉིན་མཚན་ཁ་སྦྱོར་གྱི་སྒོམ་པ་ཞེས་བྱའོ༔ བར་དུ་ལེ་ལོ་མི་ཚུད་པའི་ཕྱིར་རོ༔ རྒྱུད་ལས༔ ཉིན་མཚན་ཆོས་ཀྱིས་འདའ་ཕྱིར་ཁ་སྦྱོར་ཉིད་དུ་སྒོམས༔ ཞེས་སོ༔ སྒོམ་ལ་རྒྱུན་དུ་བྱེད་པའི་རྣལ་འབྱོར་རོ༔ ཨི་ཐི༔ ས་མ་ཡ༔ རྒྱ་རྒྱ་རྒྱ༔ དགེའོ༔ ཐུན་བཞིའི་རྣལ་འབྱོར་ལས་སྒོམ་པའི་རྣལ་འབྱོར། PAGE - PAGE 343 - - PAGE 342 -